Etkammer, der ganske vist blev helt forsk. fra
alle andre Etkamre. Rigsraadet kom nemlig
til at bestaa af 30 Medlemmer, valgte af
Kongerigets og Hertugdømmernes særlige
Repræsentioner, fremdeles af 30 Medlemmer valgte
umiddelbart over hele Monarkiet efter en i
Datiden meget høj Formuecensus, 1200 Rdl.'s
Indtægt, og endelig kom dertil som Tungen paa
Vægtskaalen 20 af Kongen paa 12 Aar, men
uopløseligt valgte Medlemmer. Og for
yderligere at formidle de af Landsrepræsentationerne
Valgte med de umiddelbart Censusvalgte,
foregik begge disse Slags Valg ved den af Andræ
først opfundne og i Valgloven af 2. Oktbr 1855
med matematisk Klarhed og Simpelhed
udformede Forholdstalsvalgmaade. For at fastslaa
det monarkiske Princip fik kun Kongen, ikke
Rigsraadet, Ret til at forelægge Lovforslag, og
kun ved anden, men ikke ved tredie
Behandling kunde Rigsraadet selv stille og vedtage
Ændringer til disse. Rigsraadet havde heller
ingen Interpellationsret ell. Ret til at nedsætte
Undersøgelseskommissioner, men kun en Ret til
at indgive Andragender og Besværinger til
Kongen. Endvidere udnævnte Kongen — nærmest
dog for at sikre en nationalt upartisk Formand
— baade Raadets Præsident og Vicepræsident,
og Raadets Forretningsorden skulde fastsættes
ved Lov. Endelig havde Rigsraadet kun en
indskrænket Skattebevillingsret, idet der ved Lov
fastsattes et Normalbudget, saa at Raadet kun
fik Myndighed til at bevilge og forkaste de for
hver toaarig Finansperiode — Rigsraadet
indkaldtes kun hvert andet Aar — forelagte
Tillægslove. Til Gengæld søgte O. langt bedre end
Grl. 5. Juni 1849 at sikre et ordnet Finansstyre ved
at foreskrive en Maade, hvorpaa uforudsete
ubevilgede Udgifter paa forfatningsmæssig Maade
kunde afholdes og ved at paabyde Oprettelsen
af en Regnskabsret til at vaage over, at ingen
Udgifter afholdtes paa forfatningsstridig Maade.

Sine mange udmærkede Egenskaber til Trods
fik O. dog kun en krank Skæbne. I Kongeriget
kunde den aldrig blive populær p. Gr. a. sit
strengt monarkiske Tilsnit og den højst
indskrænkede Valgret. Men afgørende blev det, at den
tyske Befolkning i Monarkiet ikke vilde i saa
snæver Forening med den danske og derfor
gennem de tyske Repræsentanter i Rigsraadet
bestred O.'s lovlige Tilblivelse og indankede
deres Klage til den tyske Forbundsdag. Allerede
ved Kdg. 6. Novbr 1858 maatte Kongen derfor
ophæve O., forsaavidt angik Holsten og
Lauenborg, og da ogsaa den slesvigske
Stænderforsamling senere nægtede at foretage Valg til
Rigsraadet, afløstes O. helt af Grl. 18. Novbr
1863, der førte til Krigen 1864 og alle
Hertugdømmernes Afstaaelse. (<sp>Litt</sp>.: <sp>Poul Andræ</sp>,
»Andræ og Fællesforfatningen af 2. Oktbr 1855«
[Kbhvn 1903]; <sp>N. Neergaard</sp>, »Under
Junigrundloven«, II [1916], S. 1 flg.).
<i>K. B.</i>
</chapter>

<chapter name="Oktobrister">
<b>Oktobrister,</b> russisk politisk Parti, hvortil
Grunden lagdes under Krigen med Japan og
som (senere) fik sit Navn, fordi det, moderatere
end de konstitutionelle Demokrater
(»Kadetpartiet«), holdt sig til Kejserens Løfter i
Manifestet af Oktbr 1905 uden at tilstræbe
Parlamentarisme ell. radikale Reformer. Til dets ledende
Mænd hørte Gutschkov og Sjipov. Det spillede
en Hovedrolle i den 3. og den 4. Duma, men
spaltedes allerede i den 4. i Grupper. Under
Verdenskrigen gled det nærmere sammen med
Kadetpartiet, og efter Revolutionen led de to
Partier fælles Skibbrud. Se <sp>Rusland</sp>
»Historie«.
<i>P. L. M.</i>
</chapter>

<chapter name="Oktodez">
<b>Oktodez</b> (lat.) kaldes de Bogformater, som
fremkommer ved, at Papirarkene falses 2
Gange paa den ene, 3 paa den anden, Led, saaledes
at der dannes 18 Blade (36 Sider). O. er i
engelsktalende Lande hyppigst brugt til billige
Klassikerudgaver, Bønnebøger, Lommebibler
og lignende.
<i>E. S-r.</i>
</chapter>

<chapter name="Oktogon">
<b>Oktogon</b> eller <sp>Oktagon</sp> (mat.), Polygon
med 8 Sider.
<i>Chr. C.</i>
</chapter>

<chapter name="Oktonar">
<b>Oktonar,</b> d. s. s. <sp>Octonarius</sp>.
</chapter>

<chapter name="Oktroj">
<b>Oktroj</b> [åk'tråj'] (af lat. <i>auctoritas</i>),
Bevilling, Privilegium, ogsaa Afgift af Varer, der
indføres i en By (se <sp>Accise</sp>).
<i>E. T.</i>
</chapter>

<chapter name="oktrojeret">
<b>oktrojeret</b> [åktroa'je'r<sub>ə</sub>t], d. v. s. frit
skænket Forfatning, kaldes ofte med en
misbilligende Bibetydning en af en Monark ell. faktisk
Enehersker ensidigt uden Medvirkning af ell.
Overenskomst med en folkevalgt raadgivende
ell. grundlovgivende Rigsforsamling udstedt
Forfatning, jfr f. Eks. Ludvig XVIII's <i>Charte</i>
af 1814 og den preuss. Forfatning af 5. Decbr
1848. I Danmark kan nævnes som Eks. fra
nyere Tid Frd. 26. Juli 1854 om det danske
Monarkis Forfatning for dets Fællesanliggender,
der indførte et Rigsraad for Monarkiet, idet den
modsat Junigrundloven af 1849 udstedtes af
Kongen ganske paa egen Haand som
formentlig enevældig Monark i de fælles
Rigsanliggender.
<i>K. B.</i>
</chapter>

<chapter name="Oktylalkohol.">
<b>Oktylalkohol.</b> <sp>Normal O.</sp>, CH(CH<sub>2</sub>)<sub>6</sub>.
CH<sub>2</sub>OH, findes som Oktylacetat i Olien af
<i>Heracleum spondylium</i> (Bjørneklo) og <i>Giganteum</i>.
Det er en olieagtig Vædske, som lugter sødlig
og koger ved 195,5°. Dens Vægtfylde er ved 0°
0,8375. <sp>Sekundær O.</sp> eller
<sp>Metylhexylkarbinol</sp>, CH<sub>3</sub>(CH<sub>2</sub>)<sub>5</sub> . CHOH . CH<sub>3</sub>, faas ved
Ophedning af Ricinusoliesyre med Overskud af
Kalium- ell. Natriumhydroxyd til c. 200°. Den
koger ved 179,5°, har ved 15° Vægtfylden 0,823
og giver ved Iltning Metylhexylbeton og derpaa
Eddikesyre og Kapronsyre.
<i>(O. C.). R. K.</i>
</chapter>

<chapter name="Oktylsyre">
<b>Oktylsyre,</b> d. s. s. <sp>Kaprylsyre</sp>.
</chapter>

<chapter name="Oku">
<b>Oku</b> ['oku], Baron, japansk General, f. 19.
Novbr 1846 paa Øen Kyuschiu, hvor hans
Fader var Samurai. Han var først civil
Embedsmand, men traadte snart ind i Hæren og blev
1872 Sekondløjtnant i Fodfolket. Han blev
Kaptajn Aaret efter, deltog 1874 i Kampen mod
Insurgenterne paa Saga og saaredes haardt.
Efter 1875 at være avanceret til Major, tjente
han paa Formosa, men vendte under
Revolutionen 1877 tilbage til Japan, hvor han 1879 blev
Chef for 10. Infanteriregiment, 1883 Oberst og
Chef for 2. Garderegiment. Da han 1885
udnævntes til Generalmajor, blev han tillige
Adjutant hos Kejserprinsen og sendtes 1894 i
Mission til Europa. Krigen med Kina kaldte ham
tilbage, og fra Decbr s. A. førte han i denne
som Generalløjtnant 5. Division, hvorefter han
ophøjedes til Baron. 1896 blev han Chef for 1.
Division, et Aar senere for Gardedivisionen og
1898 for Kystforsvaret omkr. Tokio samt 1900
Generalinspektør for de østlige Divisioner.
