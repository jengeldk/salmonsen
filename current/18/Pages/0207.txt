hvad der altsammen gjorde dem til farligere
Fjender end nogen Sinde før. Deres
Herredømme over den norske Udenrigshandel var nu
helt grundfæstet og Landet stærkt afhængig af
dem for nødvendige Tilførsler, ligesom den
norske Ledings-Flaade var ude af Stand til
længere at optage Kampen med dem. Da Kong
Valdemar af Danmark 1367 kom i aaben Krig
med Hanseaterne, blev ogsaa N. for Alvor
trukket ind i Krigen, og 1368 hærgede og plyndrede
en stor tysk Flaade paa Kysten baade af
Baahuslen og Agdesiden, samtidig med, at Tilførslerne
gennem Øresund blev stængt. 1369 maatte
Haakon derfor søge Fred, men opnaaede bare en
Vaabenstilstand mod foreløbig at stadfæste
Privilegierne. Stilstanden benyttede han til igen at
rykke ind i Sverige for at befri sin Fader, som
ogsaa 1371 kom løs og beholdt de vestsvenske
Landskaber mod at anerkende Albrecht som
Konge i Sverige. Indtil sin Død 1374 var nu
Magnus sin Søns Medregent i N.

1375 døde imidlertid Kong Valdemar i
Danmark, og Dronning Margrete opnaaede — bl. a.
ved Hansestædernes Hjælp — at faa sin og
Haakon's Søn Olav valgt til hans Efterfølger,
hvorved en Forening mellem N. og Danmark blev
forberedt. Det kom nu ogsaa til endelig Fred
med Hanseaterne paa Grundlag af de ældre
Privilegier, og Haakon modsatte sig med Kraft
ethvert Forsøg paa at overtræde dem. Ogsaa
Krigen med Mecklenburgerne i Sverige blev
fortsat, og N. var fremdeles den angribende
Part; men før det var kommet til noget
Resultat, døde Kong Haakon og blev efterfulgt af
sin 10-aarige Søn Olav (1380—87). Under hans
Mindreaarighed fortsatte hans Moder Margrete
med at føre Styret i Danmark, medens i N.
Rigsraadet, under Ledelse af en Drotsete og en
Kansler, overtog Regeringen. Margrete førte
dog den fælles Udenrigspolitik for de to nu
forenede Riger; hun styrede paa egen Haand
baade de vestsvenske Landskaber og sine egne
Morgengavelen (Baahuslen og Nordhalland) og
benyttede desuden den Indflydelse, hun havde,
til at faa indsat paalidelige danske Mænd paa
norske Bispestole.

Da den 17-aarige Kong Olav pludselig døde
(1387), var Kong Albrecht i Sverige den
nærmeste arveberettigede til N.'s Trone. P. Gr. a.
den mangeaarige Krig med Mecklenburgerne
var Stemningen baade her og i Danmark
imidlertid stærkt mod ham, og det lykkedes derfor
Margrete i begge Lande at blive valgt til Rigets
»mægtige Frue og rette Husbond«, som
Udtrykket lød i N.; Tanken var dog ikke at gøre N.
til et Valgrige; man betragtede Kongeætten
som uddød, og Arveretten skulde for Fremtiden
regnes fra Margrete. Som hendes nærmeste
Arving regnede man hendes Søsterdattersøn Erik
af Pommern. Kort efter udbrød ogsaa en
Rejsning i Sverige mod Kong Albrecht, de
misfornøjede sv. Herrer hyldede Margrete, og i
Slaget paa Falen (1389) sejrede hendes Hær over
Kong Albrecht's; Kongen blev selv fanget, og
hele Sverige paa Sthlm nær faldt i Margrete's
Hænder. Dermed var alle de 3 nordiske Riger
forenede under een Styrer. Kampen om Sthlm
blev imidlertid fortsat, og de mecklenburgske
Byer Rostock og Wismar begyndte en regulær
Kaperkrig mod de nordiske Riger; under
denne overfaldt de tyske »Vitaliebrødre« 1393
Bergen, fangede Sysselmanden Jon Darre og
erobrede for en kort Stund Byen. For den norske
Aktivhandel, som allerede paa Forhaand var
saa stærkt svækket, maa dette have været et
meget haardt Slag.

Allerede 1389 havde Margrete ladet den unge
Erik af Pommern hylde som Konge i N. og lovet
at nedlægge Regeringen, naar han blev voksen.
Faktisk vedblev hun imidlertid at føre Styret
lige til sin Død (1412). Hendes Politik gik ud
paa at gøre Unionen og Kongemagten saa
stærk som mulig, og Danmark var for hende
Hovedlandet. I N. blev derfor Rigsraadet saa
vidt muligt skudt til Side og Rigsraadsmøder
blev sjælden holdt. Kancelliet i Oslo var egl. den
eneste fællesnorske Centralinstitution; men dets
Myndighed var væsentlig begrænset til
Retssager, og Kanslerembedet stod endog ofte
ubesat. Fæstningernes voksende Bet. i 14. Aarh.
havde gjort Slotsherrerne til Landets egl. Styrere,
og Administrationen blev mere og mere opløst,
saaledes at »Fogderne« i de forsk. Hovedlen
styrede i Dronningens Navn og aflagde
Regnskab til hende. Endnu overholdes dog i den
civile Forvaltning i Hovedsagen, at Landet
styres af den indfødte Adel; men danske og
dansk-tyske Adelsmænd begynder dog at trænge ind
ved Ægteskaber med norske Adelsdamer, hvad
der efter Tidens Ret gav dem Indfødsret. Erik
af Pommern (1412—42) fortsætter i eet og alt
Margrete's Politik, kun med mindre Takt og
Forsigtighed. I hans Tid bliver udenlandske
Adelsmænd i stadig stigende Udstrækning gjort
til Lensherrer, endog i Hovedlen som Akershus
og Baahus; til Biskopper bliver kun befordret
Mænd, som havde tjent sig op i Kancelliet, og
Kanslerembedet blev besat med de danske
Biskopper i Oslo, som for en væsentlig Del
opholdt sig hos Kongen i Danmark. Rigets
Indtægter blev for en væsentlig Del anvendt til
danske Formaal, idet Erik fra Danmark fører
en ganske storstilet Udenrigspolitik.

Allerede midt i 1420-erne mærker man
derfor et ganske udbredt Misnøje i N.; baade bl.
Bønderne, som lider under ny Skattebyrder og
mangelfuld Kontrol med de fremmede Fogder,
og bl. den norske Adel, som føler sig tilsidesat
ved Besættelsen af Lenene. Da Kong Erik
derefter fik Krig baade med Holstenerne og med
Hanseaterne, plyndrede Hanseaterne 1428 og
1429 Bergen og slog en opbudt Ledingsflaade
(den sidste Gang, Ledingsflaaden nævnes).
Engelbrekt Engelbrektsson's Rejsning i Sverige,
som skyldtes Misnøje af lgn. Karakter som i N.,
smittede derfor ganske naturlig over til
Østlandet, og da Amund Sigurdsson Bolt Vinteren
1435—36 opbød Almuen i Baahuslen og
Borgesyssel, fik han snart Tilslutning fra hele Oslo
Bispedømme og besatte Oslo med dets
befæstede Bispeborg. Den danske Foged paa Akershus,
Hr. Svarte Jøns, fordrev ham vistnok snart
derfra; men Rigsraadet tog ikke formelig
Afstand fra ham, og han var stærk nok til at
udvise alle danske Fogder. Et Rigsmøde i Oslo
(Febr 1437) under Ledelse af Ærkebiskop Aslak
