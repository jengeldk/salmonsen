De højeste aarlige Middeltemperaturer
finder vi i Kystegnene fra Stat til Lindesnes
med c. 7°. Fra Kysten aftager Temp. indover
i Landet og kommer ned paa 0° i Egnene ved
Fæmundsøen i Sydost for Røros, medens den
i det sydlige af Finmarken naar ned i ÷ 3°.

Den gennemsnitlige Vinter- og
Sommertemperatur faar man et Billede af paa Fig. 2 og 3,
der fremstiller den maanedlige
Middeltemperatur i Jan. og Juli. Isotermerne er paa disse
Kort optrukket alene for hver anden Grad for
Tydeligheds Skyld. For alle Kort har man lagt
til Grund de Værdier, som er erholdt fra de
mest beboede Steder, altsaa væsentlig fra
Bunden af Dalførerne, hvad der f. Eks. for
Hallingdal bliver omkr. 200 m o. H., for Valdres
400 m. for Gudbrandsdalen 300 m o. s. v. Til
bedre Oversigt er de klimatologiske Værdier
fra Sverige taget med.

Ogsaa paa Januar- og Juli-Kortene finder vi,
at Isotermerne følger Kystens Retning i høj
Grad. Paa Januarkortet bemærker vi, at en
smal Stribe af Vestkysten fra Jæderen til Frøya
har en Gennemsnitstemperatur paa over 2°
Varme. Linien for 0° træffer vi et godt Stykke
inden for Bergen og i Fjordegnene omtr. ved
Balestrand og Ullensvang. Den gaar paa
Sydkysten over Mandal, men inden for
Fyrstationerne Lindesnes og Oksø. I det nordlige N.
skærer den over de yderste af Lofotøerne.

Det bør dog bemærkes, at paa Kysterne er
ikke Januar den koldeste Maaned. I Bergen og
Trondhjem ligger Februars Middeltemperatur
0,3° lavere end Januars, og længere Nord bliver
Forskellen endda større; saaledes er Februar
i Bodø og Tromsø omkr. 1° koldere end Januar.

De koldeste Egne i den sydlige Del af Landet
med en Januartemp. paa under ÷ 12° er
beliggende omkr. Fæmundsøen og strækker sig
herfra ind i Sverige. I det nordlige har vi et
Kuldecentrum i det Indre af Finmarken med
tilgrænsende Dele af Sverige og Finland.
Karasjok (69° 25′ n. Br., 25° 35′ ø. L. og 129 m
o. H.) har en Januartemperatur paa ' 15,6°,
og paa dette Sted er det ikke sjældent, at
Termometret synker ned til ÷ 40° og Kvægsølvet
altsaa fryser. 1. Jan. 1886 blev aflæst ÷ 51,4°,
som er den laveste Temp., man kender fra N.

Det er nede i Dalene, at man har den
strengeste Kulde. Afkølet ved Udstraaling en i den
lange Vinternat, synker den kolde Luft fra
Skraaningerne ned i Dalbunden, hvor den bliver
liggende i Ro, medens Fjeldplateauerne og end
mere de opstigende Toppe træffes af mildere
Luftstrømme. Deraf kommer det, at medens
Januars Middeltemperatur ved Røros (630 m
o. H.) andrager til ÷ 11,0°, beløber den sig ved
det nærliggende Kongens Grube (856 m) til ÷
9,3°. Ved Nes i Hallingdal (163 m) er Januars
Middeltemp. nede i ÷ 10,3°, hvorimod
Fjeldberg ved Haugastøl (996 m) og Finse (1226 m)
begge har en Middeltemp. for Jan. af ÷ 9,3°.

Paa Kortet over Middeltemp. i Juli findes de
køligste Egne — under 10° — paa Kysten af
Tromsø og Finmarkens Fylker. Temp. er om
Sommeren tiltagende fra Kysten ind over
Halvøen. Dog er Forholdene ikke saa enkle som paa
Januarkortet; thi allerede et Stykke inde i
Landet træffer man en Maksimumszone, hvorefter
der følger Aftagen i Temp. p. Gr. a. den større
Højde over Havet. I det indre af Tromsø cg
Finmarken ligger Juli Maaneds Middeltemp.
mellem 12° og 13°, i Nordland mellem 13° og
14°. I det Trondhjemske er den lidt højere og
overstiger 14°. I det vestlige N. finder vi den
varmeste Egn i Indre Sogn med 15°. Ellers
ligger Juli Middeltemp. i Maksimumszonen paa
Vestlandet imellem 14° og 15°, saaledes
Bergen med 14,4°, Ullensvang 14,8° og Voss 14,9°.

Paa Sørlandet giver Juli for de fleste Egnes
Vedk. et Middel over 15°, og i de nederste Dele
af Nedenes og Bratsberg naar det op i 16°.
Den varmeste Del af N. er imidlertid Egnene
omkr. Kristianiafjorden. Julimidlet ligger her
imellem 16° og 17° og faar ved Kria sin højeste
Værdi 17,2°. Stedets lune Beliggenhed i ringe
Højde over Havet, men samtidig saa langt inde
i Landet, har bevirket, at Kria optræder som
N.'s varmeste Punkt i Sommertiden. Den
højeste Temp., som er aflæst i N. — i Skyggen
og paa kontroleret Termometer — beløber sig
til 35°. Denne Temp. blev iagttaget i Kria 21.
Juli 1901. Mærkelig nok havde dog Trondhjem
samme Maksimumstemperatur den paafølgende
Dag.

Julikortets laveste Temp. i den sydlige Del af
N. — under 12° — ser vi i den øvre Del af
Dalførerne i 600—800 m's Højde over Havet,
hvor f. Eks. Røros har en Middeltemp. af 11,1°.

<img>Fig. 1. Aarets Middeltemperatur.</img>
