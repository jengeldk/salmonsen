han straks efter Rusaaret semitiske Studier
under F. Buhl, hvilke han i Kandidataarene
fortsatte umiddelbart, navnlig under et 3-aarigt
Stipendieophold ved fremmede Univ. Han samlede
sig her især om Arabisk, hvori han fik
Vejledning af Tidens ypperste Kendere: Fischer i
Leipzig, Snouck-Hurgronje i Leiden og
Goldziher i Buda-Pest. Den første Frugt af disse
Studier blev Doktordisputatsen »Den semitiske
Ed« (1912), i udvidet Form paa Tysk »Der Eid
bei den Semiten« (1914). De første Arbejdsaar
efter Hjemkomsten (1912) var delvis optagne
af Medarbejderskab ved det sachsiske
Akademis store arabiske Leksikon. Et større
Stipendium, som Carlsbergfondet bevilgede ham (1914)
til en Orientrejse, kunde paa Grund af Krigen
ikke straks komme til Anvendelse. I Ventetiden
udarbejdedes første Del af et større Værk om
den israelitiske Religion »Israel« (1920; vil i
afsluttet Form udkomme paa Engelsk under
samme Titel). Først 1920 kunde Orientrejsen
tiltrædes; den førte ham især til Kairo, hvor han
i 7 Maaneder studerede muhammedansk
Teologi under Vejledning af islamiske Lærde, samt
Vulgærarabisk, men førte ham ogsaa til
Palæstina og Syrien. Allerede fra 1916 havde P.
været knyttet til Kbhvn's Univ. som Docent i Gl.
Testamente ved det teol. Fakultet. Kort efter
sin Hjemkomst fra Orienten blev han (1922) som
Buhl's Efterfølger Professor ordinarius i
semitisk-østerlandsk Filologi under det filos.
Fakultet. — Som Filolog er P. anlagt for en skarp
Gennemtrængen af Sprogstoffet med særligt
Blik for Ordenes Valør og Begrebernes reale
Indhold. Hans Formaal er at forstaa det
semitiske semitisk. Under samme Synspunkt gaar
han til Værks i sin religionshistoriske
Forskning, for hvilken de nævnte Værker er Udtryk.
Han har i disse søgt at oplede de
Grundforestillinger, der behersker dels det alment
semitiske, dels det gammel-israelitiske Kultur- og
Trosliv, og bidraget væsentligt til, at disse nu
kan fremtræde i deres eget Lys, frigjorte fra en
europæisk-rationaliserende Tydning. Til
»Illustreret Religionshistorie«, udg. af Edv.
Lehmann, har han fremstillet »Islam, dens
Tilblivelse og Udvikling« (1924), og til
»Verdensreligionernes Hovedværker«, udg. af P. Tuxen,
oversat »Muhammedansk Mystik« (1923),
ligesom han sammen med Edv. Lehmann har udg.
»Bibelbog for Skole og Hjem« (1909 og senere).
<i>Edv. L.</i>
</chapter>

<chapter name="Pedersen, Jørgen">
<b>Pedersen,</b> <sp>Jørgen</sp>, dansk Bladudgiver og
Politiker, f. 18. Jan. 1841 nær ved Odense, d. 6.
Juli 1920. Han var Søn af en Fæstehusmand,
kom tidlig ud at tjene, men besøgte 1860 Kold's
Højskole og 1861—63 Blaagaards Seminarium,
hvor han tog Eksamen. Han var derefter Lærer
paa Kold's Højskole indtil 1872, med en kort
Afbrydelse, da han var Lærer paa Vejstrup
Højskole. Jan. 1873 overtog han Redaktionen af
det nystiftede Blad »Fyns Tidende« og
arbejdede det op fra 5—600 Holdere til det
tidobbelte Tal, samt gjorde det til et af de mest
ansete og mest indbringende Provinsblade, Organ
for det maadeholdne Venstre. 1902 opgav han
Bladets daglige Ledelse, men var stadig knyttet
til det som Udgiver og Medarbejder. Allerede
1873 søgte han forgæves Valg til Folketinget i
Assens-Kredsen, men 1876 lykkedes det ham at
fortrænge Niels Andersen herfra, og han holdt
Kredsen (med en kortvarig Afbrydelse 1879),
indtil han 1886 valgtes til Landstinget, hvortil
han siden blev genvalgt indtil sin Død. Fra
første Færd og i hele sit lange politiske Liv
hyldede han den maadeholdne Retning i Venstre;
han misbilligede derfor afgjort Visnepolitikken
og var senere virksom for at fremkalde det
politiske Forlig 1894. Efter Th. Nielsen's Død
1895 var han sin Gruppes Ordfører i
Landstinget og øvede ikke ringe Indflydelse ved sin
sindige Adfærd. 1908—18 var han en af
Tingets Næstformænd og siden 1914 Formand for
dets Finansudvalg. Endelig var han 1910
Medlem af Rigsretten. Desuden fik han Sæde i flere
vigtige Kommissioner, saaledes 1892 om
offentlige Byggeforetagender i Kbhvn, 1895 i Told- og
Landbokommissionen og 1902 i
Forsvarskommissionen. Siden 1910 var han Medlem af
Toldraadet. Uden for Rigsdagen viste han stor
Interesse for de fri Skoler og var i mange Aar
Næstformand i Dansk Friskoleforening.
<i>E. E.</i>
</chapter>

<chapter name="Pedersen, Niels (dansk Landbrugsskoleforstander)">
<b>Pedersen,</b> <sp>Niels</sp>, dansk
Landbrugsskoleforstander, f. 15. Aug. 1851 i Tolstrup ved
Horsens, d. 10. Novbr 1911. 1879, to Aar efter at
han havde taget Landbrugseksamen, købte han
Ejendommen Ladelund ved Brørup og
oprettede her en Landbrugsskole, der et Par Aar
senere ved betydelige Tilskud fra Mænd fra
Omegnen blev udvidet og stadig antog større
Dimensioner, saaledes at den, da P. 1909
fratraadte som Forstander, var en af Landets mest
bekendte og største Landbrugsskoler. P. var
ikke blot en udmærket Forstander, men ogsaa
en meget dygtig praktisk Mejerimand, og der
er næppe nogen, der i saa høj Grad som han
tog Del i Andelsmejeri-Bevægelsen, han virkede
for den med en Apostels Nidkærhed, byggede
en Mængde Mejerier og forsynede dem med
Bestyrere, som han uddannede paa den 1887
oprettede første danske Mejeriskole, der blev
knyttet til Landbrugsskolen. P. var en anset
Mand inden for Landbruget, i hvis Foreningsliv
han tog stærk Del, han var saaledes Medlem
af Landhusholdningsselskabets Bestyrelsesraad.
<i>H. H-l.</i>
</chapter>

<chapter name="Pedersen, Niels (dansk Statskonsulent)">
<b>Pedersen,</b> <sp>Niels</sp>, dansk Statskonsulent, f.
20. Aug. 1872 i Bramdrup ved Kolding. Efter
at han 1889 havde taget Præliminæreksamen,
uddannede han sig teoretisk og praktisk i
Mejeribruget. Af Landhusholdningsselskabet
ansattes han 1894 som Instruktør ved
Fremstillingen af fersk Smør, og i Novbr 1895 ansattes han
som Statskonsulent i Mejeribrug paa Betingelse
af, at han i den flg. Vinter gennemgik et
Kursus i Mejerilære, Kemi og Bakteriologi. Som
Konsulent har han bl. a. virket energisk for at
faa indført Bedømmelse af Mælken. — 1920
udgav han Skriftet »De samvirkende jydske
Mejeriforeninger« i Anledning af deres 25 Aars
Jubilæum.
<i>H. H-l.</i>
</chapter>

<chapter name="Pedersen, Ole">
<b>Pedersen,</b> <sp>Ole</sp>, dansk Maler, f. i Farum af
Bondeslægt 29. Septbr 1856, d. i Kbhvn 11.
Apr. 1898. Smedesvend 1877, Landpostbud 1880,
Elev af Kunstakademiet 1883 og dettes
Afgangsbevis 1886. Alt forinden havde han vakt
