Ostrov Faddjejevskij, 1806 Novaja Sibir, 1879
De Long Øerne. Nøjere Undersøgelser af Øerne
foretoges 1809—11 af Hedenstrøm, 1823 af
Anjou, 1885—89 af Bunge og Toll.
<i>M. V.</i>
</chapter>

<chapter name="Ny-Skotland">
<b>Ny-Skotland,</b> se <sp>Nova Scotia</sp>.
</chapter>

<chapter name="Nyslott">
<b>Nyslott</b> (finsk <sp>Savonlinna</sp>), By i St
Michel's Län i Finland, med 4139 Indb. (1910),
ligger ved det Sund, som forener Saima-Søerne
med Haukivesi, og er en livlig trafikeret Havn ved
Saima. Byen er opstaaet omkring Fæstningen
Olofsborg, ogsaa kaldet N., der af Erik Axelsson
Tott 1475 opførtes til Værn for Savolaks mod
Russerne. Ildebrande 1868 og 1869 forvandlede
Slottet til en Ruin. Ved Statens Mellemkomst
er Ruinen blevet bevaret mod fortsat Forfald og
er nu Finlands bedst bevarede Borg fra
Middelalderen.
<i>(E. B-n.). G. G.</i>
</chapter>

<chapter name="Nysom, Hans Hein Theodor">
<b>Nysom,</b> <sp>Hans Hein Theodor</sp>, norsk
Officer, Ingeniør og Politiker, f. i Holmestrand
5. Septbr 1845, d. i Kria 28. Aug. 1903, blev 1866
Sekondløjtnant, underkastede sig 1870
Afgangseksamen ved den militære Højskole og
tjenstgjorde 1871—72 ved den norske Garde i Sthlm.
Han gik 1872 over til Artilleriet, men tog
allerede 1876 Afsked som Officer, idet han 1874 var
bleven ansat i Kanalvæsenets Tjeneste. Som
Arbejdsstyrer ledede han paa en meget
fortjenstfuld Maade en Rk. Regulerings- og
Forbygningsarbejder, var 1877—81 Sekretær i den
kgl. Vasdragskommission og foretog senere med
offentligt Stipendium Rejser i Udlandet for at
studere Forbygninger og Elvekorrektioner. Han
var 1885—91 Formand i den polytekniske
Forening, var paa samme Tid Medlem af
Redaktionen af »Norsk Teknisk Tidsskrift« og deltog
som Medarbejder i Dagspressen i Diskussionen
af Spørgsmaal vedkommende Hærorganisation,
Kommunikationsvæsen og teknisk Undervisning.
Af hans særskilt udgivne Skr mærkes en i
Forening med A. Borchgrevink og G. Sætren
udgiven »Haandbog i norsk Flødningsvæsen«
(1889). N. valgtes 1894 og 1897 til
Stortingsrepræsentant for Kria. Han var fra 6. Marts
1891 til 2. Maj 1893 Medlem af det første
Steen'ske Ministerium, konstitueredes 1896 som
Havnedirektør, men indtraadte 1898 i det andet
Steen'ske Ministerium. Efter i Novbr 1900 at
være afgaaet som Statsraad konstitueredes han
som Generaldirektør for Nonges Statsbaner, i
hvilken Stilling han virkede til sin Død. 1901
Medlem af Ingeniørkommissionen, 1902 af
Norsk Hovedjernbanes Direktion.
<i>(O. A. Ø.). Wt. K.</i>
</chapter>

<chapter name="Nyssa">
<b>Nyssa</b> L., Slægt af Kornelfam., Træer ell.
Buske med spredte Blade og smaa Blomster, af
hvilke de hanlige sidder i Hoveder i Hjørnerne
af Bladene, de hunlige ell. tvekønnede enkeltvis
ell. i 2—8-blomstrede Hoveder. Frugten er
aflang og stenfrugtagtig. Omtr. 6 Arter; af <i>N.
multiflora</i> Wangenh. (<i>N. aquatica</i> L., <sp>Tupelo</sp>)
i det sydlige Nordamerikas Stater, <i>N. uniflora</i>
Wangenh. (smst.) og <i>N. Ogeche</i> Marsh. (smst.)
benyttes Rodveddet i Kirurgien paa samme
Maade som Laminariastiften.
<i>A. M.</i>
</chapter>

<chapter name="Nystad">
<b>Nystad</b> ['ny.sta.d] (finsk <sp>Uusikaupunki</sp>),
By i Åbo, Bjørneborgs Län i Finland, med
(1918) 4218 Indb., ligger ved en Vig af den
bottniske Bugt. N. har fra gammel Tid haft
betydelig Søhandel (Eksport af Træ og
Trævarer). Byen har Granitbrud, Lervareindustri
og Hjemmevæveri. Paa finsk Side udgør N.
Endepunktet for det undersøiske Kabel mellem
Sverige og Finland. Hist. kendt er N. blevet
ved den der afsluttede, for Nordens
Magtstilling saa betydningsfulde Fred 30. Aug. (gl St.)
1721. Sverige afstod ved denne til Rusland
Ingermanland, Estland, Livland og en Del af
Karelen, hvorimod Tsaren betalte 2 Mill. Rdl.
<i>(E. B-n.). G. G.</i>
</chapter>

<chapter name="Nystagmus">
<b>Nystagmus</b> er en hastig Bevægelse af Øjnene
uafhængig af vedk.'s Villie. Hyppigst er
Bevægelsen fra Side til Side, undertiden ruller Øjet
frem og tilbage omkr. sin Længdeakse
forfra-bagtil, og til Tider er Bevægelsen cirkelformet.
N. kan findes hos fuldkomment raske
Mennesker med normalt Syn, hyppigere findes den
ved visse Sygdomme i det indre Øre og
Centralnervesystemet, hyppigst hos Blinde ell. saa godt
som blinde, især hvor Blindheden er medfødt
ell. erhvervet tidlig i Barnealderen. N. kan i
sjældne Tilfælde være ensidig og helbredes da
ofte, medens den ellers er uhelbredelig.
<i>G. N.</i>
</chapter>

<chapter name="Nysted">
<b>Nysted,</b> Danmarks sydligste Købstad paa
Sydkysten af Laaland, Maribo Amt, Musse
Herred, ligger under 54° 39,9′ n. Br. og under 0°
50,6′ v. L. f. Kbhvn (beregnet for Kirketaarnet)
ved Østkysten af en
lille Vig, N. Nor, der
skærer ind fra
Østersøen, c. 19 km SØ. f.
Maribo, 16 km SSØ. f.
Sakskjøbing og 14 km
SV. f. Nykjøbing. Byen
ligger smukt og efter
laalandske Forhold ret
højt. Hovedgaden er
Adelgade, og der er i
alt 16 Gader og
Stræder samt 2 Torve. Ang.
Udstrækning, Gadeplan
og de vigtigste Lokaliteters Beliggenhed henv. i
øvrigt til Kortet. Husene er for det meste smaa,
men mange af dem pyntelige ell. endog maleriske;
ældre interessante Huse er der ikke. N. har et
Areal af 549 ha, og 1. Febr 1921 fandtes her
331 Gaarde og Huse med 1642 Indb. (1911: 1479,
1901: 1411, 1850: 1082, 1801: 690). Af offentlige
o. a. Bygninger samt Institutioner skal nævnes:
Kirken, en Murstensbygning, hvis ældste Del
er opført i 15. Aarh. i gotisk Stil, mod V. et
højt Taarn med et slankt, meget smukt
Kuppelspir; Raad-, Ting- og Arresthuset, opført 1839,
men udvidet og ombygget i Palæstil 1920 (Ark.
J. Holck), det indeholder nu Retslokaler,
Politikontorer, Byraadssal m. m.;
Administrationsbygningen, en tidligere Præstebolig, 1920
indrettet til Borgemester- og Kæmnerkontor;
Folkeskolen (opført 1880), Mellem- og Realskolen,
indrettet i den gamle Folkeskole (begge
kommunale); Teknisk Skole, opført 1893 af
Industriforeningen; Handelsskolen (oprettet 1905) med
Lokaler i Realskolen; Instituttet <i>English School</i>,
oprettet 1918 til unge Pigers Undervisning i
Sprog, Litteratur og Husgerning (den tidligere
Høj- og Landbrugsskole nedlagdes 1902). Et
Optagelseshjem for Pigebørn, fælles for By og
Amt, er opført 1921; Epidemihuset (Sygehuset
er nedlagt 1918); endvidere Gas- og

<img>Nysted Bymærke.</img>
