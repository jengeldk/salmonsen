<chapter name="Orogeni">
<b>Orogeni</b> ['o-], Læren om Bjergenes Dannelse.
Ved Bjerg forstaar man et højtliggende
Landomraade af mindre Udstrækning. Bjergene kan
være isolerede, men ligger hyppigere samlede
i Bjergdrag, ofte i smalle Bjergkæder.
Højtliggende ujævnt Land kaldes Bjergland i
Modsætning til det mere jævne Plateau eller den
næsten plane Højslette.

Højdeforskellighederne paa Jordoverfladen
skyldes væsentlig to Bevægelser i Jordskorpen,
nemlig Forskydninger langs Brudlinier og
Bjergkædefoldning, og herefter findes to
Hovedtyper af Bjerge, Brudbjerge og Foldebjerge.
Jordskorpen er ved Brud delt i et stort Antal
Flager, som har forskudt sig i Forhold til
hverandre, saaledes at nogle har hævet sig, andre
har sænket sig. Under Forskydningerne er
mange Flager blevet vippet i en skraa Stilling.
Brudbjergene danner større og mindre
Plateauer. Naar de er unge, er Plateaukarakteren
mest udpræget, men snart fures Randen af
Flodernes Erosionskløfter, som efterhaanden
arbejder sig længere og længere ind i Flagen og
omdanner den til Bjerge, men selv i stærkt
sønderskaarne Bjerge, f. Eks. Sachsisk Schweiz,
kan man dog tydelig se, af de uden Floddalene
vilde være en sammenhængende Højslette.
Forskydningerne i Jordskorpen skyldes
Bestanddelenes Uensartethed. Tyngdemaalingerne har
vist, at de højtliggende Flager af Jordskorpen
gennemgaaende bestaar af lettere Bestanddele
end de dybest liggende, og at navnlig
Jordskorpen under Oceanernes Bund er dannet af
særlig tunge Bestanddele. Man har da opstillet
<sp>Isostasiens Lov</sp>, som siger, at de tungere
og de mindre vægtfyldige Bestanddele i
Jordskorpen ved deres forsk. Højde søger at
komme i Ligevægt med hverandre. Ligevægten
forstyrres imidlertid stadig ved, at det rindende
Vand fører Stof bort fra Landet og aflejrer det
i Havet. Dersom Jordskorpen, som man
tidligere antog, var en tynd Skal om en flydende
Kerne, vilde den briste, saa snart som
Ligevægten forstyrredes, og den fuldstændige
Isostasi vilde hurtig genoprettes. De nyere
Jordskælvsforskninger har imidlertid vist, at
Jordens Indre har en Stivhed, der er lige saa stor
som en Staalkugles. Naar Ligevægten
forstyrres, opstaar der da Spændinger, og naar disse
har naaet en vis Størrelse, udløses de ved
Bevægelse, der giver sig til Kende som Jordskælv.
Bjergkædefoldningerne bestaar, som Navnet
antyder, i, at Dele af Jordskorpen lægger sig i
Folder, der danner Bjergkæder. Samtidig med,
at disse dannes, fures Bjergkæderne imidlertid
af Vandløbenes Erosion, og derved opstaar de
takkede Rygge med Toppe og Passer.
Foldningerne optræder ikke jævnt paa Jordskorpen og
har heller ikke været lige hyppige i alle
Jordperioder. For de arkaiske og proteozoiske
Perioder haves Vidnesbyrd om talrige
Foldninger. Senere er Foldekæder navnlig opstaaet
ved Overgangen mellem den siluriske og den
devoniske Periode (caledoniske Foldeperiode),
fra Slutningen af Devontiden til ind i
Permtiden (hercyniske Foldeperiode), fra Kridttiden
til ind i Kvartærtiden (alpine Foldeperiode). I
denne yngste Foldeperiode er alle Nutidens
højeste Kædebjerge blevet dannet. De ligger i
et Bælte fra Middelhavslandene gennem
Vestasien, Himalaya, det vestlige Bagindien, indiske
Øer, Japan, Kamtshatka, Amerikas Kordillerer
til Antarktandes i Vestantarktis. I alle disse
Egne er Jordskorpen endnu langt fra at være
kommet til Ro. De talrige Jordskælv og den
vulkanske Virksomhed er Vidne herom.
Bjergkædedannelsen er dog ikke udtømt med
Foldningen af Kæderne og deres Nedbrydning ved
Hjælp af rindende Vand. I den lange Tid fra
Kridtperioden til Nutiden har der paa de forsk.
Steder været Tidsafsnit, hvor
Bjergkædedannelsen har hvilet, og de nedbrydende Kræfter har
haft frit Spillerum, og saa har Foldningen
atter taget fat. Ofte har Foldningen været saa
stærk, at Folderne er væltede, og der har
fundet store Overskydninger Sted. Man kender
saadanne paa indtil 100 km. Ligeledes er
Foldningerne altid ledsagede af Brud med
Forskydninger. Sierra Nevada i Kalifornien er
saaledes først foldet, derpaa fuldstændig planeret,
saa hævet ved Brud, samtidig med at Flagen
er vippet op i en skraa Stilling, med
Hældning mod V. Det nuværende Relief skyldes det
rindende Vand. Aarsagen til Foldningerne er
ikke kendt. Dersom Jorden ikke trækker sig
sammen, maa Skorpens Sammentrækning paa
de foldede Steder opvejes ved dens Strækning
paa andre Steder. Tidligere tænkte man sig, at
Jordens Indre mistede Varme ved Ledning til
Overfladen, som saa atter udstraalede den til
Verdensrummet. Jordens Indre vilde derved
trække sig sammen, medens Skorpen beholdt
sin Udstrækning og maatte lægge sig i Folder
for at passe til Kernen. Maalinger af den
Varmemængde, som fra Jordens Indre strømmer
til Overfladen, har imidlertid vist, at den er saa
ringe, at Jordoverfladens Skrumpning af den
Grund vilde tage saa mange Millioner af Aar,
at det rindende Vand havde Tid til mange
Gange at planere Bjergkæderne under deres
Dannelse. Ved Siden af Forskydninger langs
Brudrande og Foldning spiller Vulkanismen
en Rolle som bjergdannende, selv om den ikke
kan maale sig med disse i Bet. Vulkanerne
optræder særlig hyppig i den alpine Foldnings
Omraade, og her er mange af de højeste Toppe
af vulkansk Oprindelse, men de findes ogsaa
uden for de unge Foldningsomraader.
<i>M. V.</i>
</chapter>

<chapter name="Orognosi">
<b>Orognosi</b> ['o-] (gr.), Læren om Bjergene.
</chapter>

<chapter name="Orografi">
<b>Orografi</b> ['o-] (gr.), Beskrivelsen af
Jordoverfladens Relief. Medens O. tidligere nærmest
var <sp>Oroplastik</sp>, den blotte Skildring af de
forsk. Reliefformer, er den senere blevet
»orogenetisk«, ɔ: forklarer de enkelte Reliefformer
efter deres Dannelsesmaade, i den moderne
Geografi alm. kaldet <sp>Geomorfologi</sp>. En
vigtig Gren af O. er ogsaa <sp>Orometrien</sp>,
Maalingen af Bjergenes rumlige Forhold, der
navnlig støtter sig paa omhyggelige
topografiske Maalinger. Paa de moderne Landkort
vises et Lands O. ved Højdekurver (Isohypser),
ved forsk. Skraveringer, Skatteringer ell.
Farvetoner.
<i>C. A.</i>
</chapter>

<chapter name="orografiske Kort">
<b>orografiske Kort,</b> se <sp>Landkort</sp>, S. 348.
</chapter>

<chapter name="Orohippus">
<b>Orohippus,</b> se <sp>Heste</sp>, S. 387.
</chapter>

<chapter name="Orologi">
<b>Orologi</b> ['o-], Læren om Bjergene.
</chapter>
