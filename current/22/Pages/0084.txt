Slægter <i>Pipa</i> (s. d.) og <i>Dactylethra</i> ell. <i>Xenopus</i>
(s. d.). Gruppen <i>Phaneroglossa</i>, hvor Tungen er
veludviklet, falder efter Skulderbæltets Bygning
(se ovf.) igen i to Hovedafdelinger, <i>Firmisternia</i>
og <i>Arcifera</i>. Inden for disse karakteriseres
endelig de enkelte Familier ved Kæbernes
Bevæbning med eller Mangel paa Tænder, i
Forbindelse med de trinde eller brede Tværtappe paa
Bækkenhvirvlen. Blandt <i>Firmisternia</i> maa
særlig nævnes de egl. Frøer, <i>Ranidæ</i>, en meget
artrig og vidt udbredt Familie; blandt <i>Arcifera</i> de
ligeledes meget omfangsrige Familier Skruptudser,
<i>Bufonidæ</i>, og Løvfrøer, <i>Hylidæ</i>; fremdeles
Løgfrøer, <i>Pelobatidæ</i>, samt <i>Discoglossidæ</i>, hvortil
Klokkefrøen og Fødselshjælperfrøen henhører.
Endelig kan anføres den store Familie
<i>Cystignathidæ</i>, der udelukkende har hjemme i
Amerika og Australien; af dens Slægter viser mange
(f. Eks. »Fiskefrøen«, <i>Pseudis</i>) en betydelig
Lighed med Frøer, medens andre er mere
tudselignende; det sidste gælder de sydamerikanske
Hornfrøer (<i>Ceratophrys</i>), som er store, vortede,
med prægtige Tegninger prydede Dyr, der har
faaet Navn af, at det øvre Øjelaag løber ud i
en Spids.

Fossile S. er i det hele sjældne og træffes
først i Tertiærtiden; navnlig fra dennes
Ferskvandsaflejringer har man i Tidens Løb
fremdraget et ikke helt ringe Antal Former, der
gennemgaaende staar de nulevende
overordentlig nær; selv af Haletudserne har man fundet
Spor. (<sp>Litt</sp>.: <sp>Hoffmann</sp>, »Amphibien« i
<sp>Bronn</sp>, »Klassen und Ordnungen des
Thierreichs« VI, 2 [Leipzig 1873—78]; <sp>Boulenger</sp>,
<i>Catal. of the Batrachia salientia in the Brit. Mus.</i>
[London 1882]; <sp>Samme</sp>, <i>The tailless
Batrachians of Europe</i> [London 1897—98]; <sp>Leydig</sp>,
»Die anuren Batrachier der deutschen Fauna«
[Bonn 1877]; <sp>Jungersen</sp>, »Krybdyr og
Padder« [»Danmarks Fauna«, I, Kbhvn 1907];
<sp>Sampson</sp>, <i>Unusual modes of breeding and
development among Anura</i> [<i>American
Naturalist</i>, 34. Bd, Philadelphia 1900]; <sp>von Zittel</sp>,
»Grundzüge der Palæontologie« [München 1895]).
<i>R. H. S.</i>
</chapter>

<chapter name="Springpungdyr">
<b>Springpungdyr,</b> d. s. s. <sp>Kænguruer</sp>.
</chapter>

<chapter name="Springrem">
<b>Springrem,</b> se <sp>Springsøjle</sp>.
</chapter>

<chapter name="Springrice, Cecil Arthur">
<b>Springrice</b> ['spriŋra^is], <sp>Cecil Arthur</sp>,
eng. Diplomat, f. 27. Febr 1859, d. 14. Febr 1918,
uddannedes i Eton og Oxford, indtraadte i
Udenrigsministeriet 1882, beklædte forsk.
Poster og var under den russ.-jap. Krig 1904—05
Gesandtskabsraad i Petrograd, blev 1906
Gesandt i Persien (i hans Tid her faldt
Afslutningen af den eng.-russ. Overenskomst af 1907),
1908 i Sverige, 1912 i U. S. A., hvor han
fungerede under Verdenskrigen, men p. Gr. a.
Sygdom ikke kom til at gøre sine personlige Evner
gældende.
<i>H. J-n.</i>
</chapter>

<chapter name="Springring">
<b>Springring,</b> Ring af fjedrende Metal, ofte,
som f. Eks. til Nøglering af Staal, dannet ved,
at det traad- eller strimmeldannede Emne er
snoet op i to oven paa hinanden liggende
Skruevindinger. De bedre S. er glatte, idet
Enderne er skærpede og nedlagte i Ringens Midte.
S. anvendes, hvor man ønsker en udløselig
Forbindelse — i Eksempelet at tage en Nøgle
ud af Knippet eller føje en til — den finder
derfor hyppig Anvendelse mellem Ur- og Kæde,
ved Knapper, der skal aftages ved Vask o. l.
<i>(F. W.). D. H. B.</i>
</chapter>

<chapter name="Springskøde">
<b>Springskøde</b> (Søv.). Skødet til Mesanen,
hvormed dennes Skødbarm hales ud til Nokken
af Mesanbommen, naar Sejlet skal sættes.
<i>C. B-h.</i>
</chapter>

<chapter name="Springspidsmus">
<b>Springspidsmus</b> (<i>Macroscelididæ</i>). En lille
Familie af Insektædernes Orden. Som Navnet
angiver, minder Familiens Medlemmer i det
Ydre om Spidsmus, men har lange, tynde,
nøgne Bagben, hvorved de sættes i Stand til at
foretage temmelig lange Spring; saa udprægede
Springdyr som Springmusene er de dog ikke.
Snuden er saa lang, tynd og bevægelig, at den
næsten er at regne for en Snabel; S. har den
længste Snude af alle Insektædere. Der
kommer ofte lidt grotesk, komisk over S.'s Ydre:
et langstrakt Ansigt med bevægelig, lang
Tryne, store Øjne og Ører og lange Knurhaar;
dertil de lange, tynde Baglemmer og lang, tynd
Hale. Baglemmernes Længde beror især paa,
at Mellemfodsbenene er forlængede, men ogsaa
Fodrodsknoglerne er paafaldende langstrakte.
Halen er uden Dusk, og lidt inden Haleroden
findes der en Moskuskirtel. — Alle S. lever i
Afrikas Steppeegne, og de fleste er udprægede
Dagdyr, der er i livligst Bevægelse i stærkt og
straalende Solskin. — Familien omfatter 3
Slægter: <i>Macroscelides</i>, der omfatter mindre
Dyr, hvis Størrelse er som store Spidsmus;
<i>Petrodromus</i>, der er paa Størrelse med en
Rotte; og <i>Rhyncocyon</i>, som har den længste
Tryne af alle S.; Baglemmerne er relativt
korte, Halen lang og skældækket med tynde,
korte Haar imellem Skællene. Den er noget
større end forrige.
<i>M. D.</i>

<img>Springspidsmus (<i>Macroscelides typicus</i>).</img>
</chapter>

<chapter name="Springstok">
<b>Springstok</b> er en 3—4 m lang, 4—5 cm
tyk, rund, slank Stang af stærkt og let Træ,
f. Eks. Gran eller Bambus; undertiden bruges
ogsaa Staalrør. S. bruges til Stangspring.
<i>K. A. K.</i>
</chapter>

<chapter name="Springtøj">
<b>Springtøj,</b> Hovedtøj med lange Liner, ofte
tillige Gjord med Ringe, hvorigennem Linerne
føres; bruges for at lede og styre en Hingst,
naar den skal bedække (springe).
<i>(C. G. B.). O. P.</i>
</chapter>

<chapter name="Springtøjle ell. Springrem">
<b>Springtøjle</b> ell. <sp>Springrem</sp>, Rem, der
med sin ene Ende fæstes under Hestens Bug til
Sadelgjorden, med den anden til Næsebaandet,
og som skal hindre Hesten i at kaste Halsen for
langt bagover. Den virker dog let for stift og
pludseligt. Et Stiktøj (s. d.) gør samme Nytte
og er under alle Forhold langt
hensigtsmæssigere.
<i>(C. G. B.). O. P.</i>
</chapter>
