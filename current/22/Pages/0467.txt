<chapter name="Strube">
<b>Strube</b> (<i>larynx</i>). Den øverste Del af
Luftrøret er hos de med Lunger aandende
Hvirveldyr udviklet paa særlig Maade, dels for at
kunne aflukke Luftvejene fra Spiserøret under
Synkningen af Føden, dels, i en stor Mængde
Tilfælde, for at kunne virke som lydgivende
Organ. En saadan lyddannende S. findes ikke
blot hos Pattedyrene, men hos en stor Mængde
Krybdyr og Padder. Hos Fuglene spiller
derimod den øverste Ende af Luftrøret væsentlig
kun Rolle som Aflukningsorgan under
Synkningen, idet Stemmedannelsen sker i den
saakaldte <sp>nedre S.</sp> ved den nederste Ende af
Luftrøret, hvor det deler sig i de to Luftrørsgrene.

Hos Mennesket har S. flg. Indretning. I
Fortsættelse af det egl. Luftrørs øverste Del findes
<sp>Ringbrusken</sp> (<i>cartilago cricoïdea</i>), der
bestaar af hyalin Brusk og har Form som en
Seglring, hvis Plade vender bagud (mod
Spiserøret), medens den smalle Del af Ringen vender
fremefter, hvor den tydelig kan føles gennem
Huden paa Overgangen mellem Luftrør og S.
Oven for Ringbrusken findes <sp>Skjoldbrusken</sp>
(<i>cartilago thyreoïdea</i>), der bestaar af en Plade
af hyalin Brusk, som er bøjet i Hesteskoform,
saaledes at Aabningen vender bagud. Dens
forreste, ombøjede Del danner det mest
fremspringende Parti af S., det saakaldte
<sp>Adamsæble</sp>, der baade kan ses og føles udvendig fra
og som bekendt er stærkest fremtrædende hos
voksne Mænd. Hver Sidehalvdel af
Skjoldbrusken bærer bagtil to tapformede Fremspring,
det øvre og nedre Skjoldbruskhorn (<i>cornu
superius</i> og <i>inferius</i>), af hvilke det sidste ved et
lille Led er forbundet med Ringbrusken. Ved
Hjælp af smaa Muskler i Nærheden af dette
Led kan Skjoldbrusken foretage smaa
Bevægelser i Forhold til Ringbrusken, navnlig vippes
lidt frem ng tilbage. Ligeledes i Ledforbindelse
med Ringbrusken, men siddende paa dennes
bageste brede Del er de to <sp>Tudbruske</sp>
(<i>cartilagines arytænoïdei</i>), een paa hver Side af
Midtlinien. De bestaar af fibrøs Brusk, er af
uregelmæssig Pyramideform og næppe
ærtestore. De har Navn af, at de (ell. rettere
Slimhinden, som beklæder dem) i visse Stillinger
tilsammen danner en lille kort Rende som Tuden
paa en Kande. Oven over Tudbruskene findes
de endnu mindre <sp>Santorini'ske Bruske</sp>
og oven over disse de inkonstante
<sp>Wrisberg'ske Bruske</sp>, ingen af disse synes at spille
nogen nævneværdig Rolle i S.'s Funktioner. S.'s
Afslutning opadtil dannes af <sp>Strubelaaget</sp>
(<i>epiglottis</i>), et bøjeligt, nærmest skeformet Blad
af fibrøs Brusk, hvis nederste Ende ved Baand
er fastgjort til Skjoldbruskens øverste, forreste
Del, medens den øverste Ende til Dels rager
frit frem bag ved Tungeroden. Strubelaaget
indtager saaledes i Hvile en skraa Stilling oven
over S.'s Hulhed, saaledes at dets nederste
Ende er længst fortil, dets øverste Ende længst
bagtil. Under Synkningen trykkes Strubelaaget
af Tungeroden fast ned over Indgangen til S.
og tillukker denne aldeles hermetisk; denne
Lukning understøttes ogsaa en Del ved
Muskelbundter, der forbinder Strubelaagets Rande med
Ring- og Tudbruskene.

Kigger man ved Hjælp af Strubespejlet ned
i S. paa det levende Menneske, ser man fortil,
lige bag Tungeroden den hvidlige,
fremspringende, skarpe Rand af Strubelaaget, og paa
Siderne af dette strækker der sig paa hver Side
en Slimhindefold bagtil mod Tudbruskene, der
ses som to smaa rundagtige Fremspring helt
bagtil, lige foran det sammenklappede
Spiserørs øverste Indgang. Mellem Strubelaaget
fortil og Tudbruskene bagtil ses
Strubeindgangen (<i>aditus laryngis</i>), gennem hvilken
man ser to hvide Striber,
<sp>Stemmebaandene</sp> (de sande Stemmebaand, <i>chordæ vocales</i>
o. k. <i>ligamenta glottidis vera</i>), der fra hver sin
Tudbrusk strækker sig fremefter for at mødes

<img>Fig. 1.</img>

Fig. 1. Lodret Snit fra Side til Side
gennem Struben, set bagfra.
<table>
<td r>1.<td>Strubelaaget.
<td r>2.<td>Strubeindgangen.
<td r>3.<td>Den gennemskaarne Skjoldbrusk.
<td r>4.<td>Ringbrusken.
<td r>5.<td>Øverste Bruskring i Luftrøret.
<td r>6.<td>Falske Stemmebaand.
<td r>7.<td>Sande Stemmebaand.
<td r>8.<td>Den Margagni'ske Taske.
<td r>9.<td>Overgangen mellem Strube og Luftrør.
<td r>10.<td>Stemmebaandsmuskel.
</table>

<img>Fig. 2 a.</img>

<img>Fig. 2 b.</img>

Fig. 2 a og Fig. 2 b. Struben set fra
oven, som den viser sig ved
Undersøgelse med Strubespejl.
<table>
<td r>I.<td>Stemmeridsen under Frembringelse af en høj Tone.
<td r>II.<td>Stemmeridsen under roligt Aandedræt.
<td r>1.<td>Sande Stemmebaand.
<td r>2.<td>Falske Stemmebaand.
<td r>3.<td>Strubelaagets øverste Rand.
<td r>4.<td>Strubelaagets bagud vendende Flade.
<td r>5 og 6.<td>Santoriui's og Wrisberg's Bruske.
<td r>7.<td>Svælgvæggen.
</table>
