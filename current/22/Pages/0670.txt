<chapter name="Svedekur">
<b>Svedekur,</b> en Kur, ved hvilken der lægges
fortrinsvis Vægt paa at fremkalde Sved. S. er
benyttet med forsk. Sygdomme, særlig
saadanne, der ledsages af Udtrædninger af Vædske i
forsk. Legemshulheder (»Vattersot«), ved
Nyresygdomme med mangelfuld Urinudskillelse o.
l., samt ved visse kroniske, haardnakkede
konstitutionelle Sygdomme (gammel Koldfeber;
Syfilis o. s. v.). S. benyttes langt mindre nu end
tidligere.
<i>(Lp. M.). P. H.</i>
</chapter>

<chapter name="Svedelius, Nils Eberhard">
<b>Svedelius,</b> <sp>Nils Eberhard</sp>, svensk
Botaniker, f. 1873 i Sthlm, fil. Dr. 1901,
Amanuensis ved Riksmuseet 1901—02, Docent i Upsala
1902—13, Prof. i Botanik smst. siden 1914. Hans
videnskabelige Produktion har for en Del
beskæftiget sig med morfologisk-biologiske Studier
(<i>On the life history of Enalus acoroides</i> [1904],
»Ueber das postflorale Wachstum der
Kelchblätter einiger Convolvulaceen [1906]), men
har dog i Hovedsagen drejet sig om
Havalgernes, særlig Rødalgernes, Udviklingshistorie og
Cytologi. Her har han gjort særdeles vigtige
Iagttagelser vedrørende disse Planters
Generationsskifte og Reduktionsdeling (3 Afh.
vedrørende <i>Delesseria sanguinea</i> [1911—14]; 2
Afh. om <i>Nitophyllum</i> [1914]; en Afh. om
<i>Martensia</i> [1908] og om <i>Scinaia</i> [1915]). Som
Resultat af et Ophold paa Ceylon 1902—03 er bl.
a. fremkommet nogle økologiske Arbejder over
Ceylons Havflora.
<i>C. H. O.</i>
</chapter>

<chapter name="Svedelius, Vilhelm Erik">
<b>Svedelius,</b> <sp>Vilhelm Erik</sp>, svensk
Universitetslærer og videnskabelig Forf., f. i
Köping i Västmanland 5. Maj 1816, d. 26. Febr
1889 i Upsala, Docent ved Upsala
Universitet 1840, Professor i Historie i Lund 1856,
skytteansk Professor (Professor i Statsvidenskab)
i Upsala 1862, afgik fra Professoratet 1881. S.
indvalgtes 1858 i Vitterhets-, Historie- och
Antikvitetsakademien, 1864 i Svenska Akademien,
1870 i Vetenskapsakademien og blev 1879 <i>Dr.
jur. honoris causa</i> ved Kbhvn's Univ. Bl. S.'s
hist. Arbejder skal nævnes
»Representationsreformens historia« (1889), en udførlig
Fremstilling af alle Forsøgene paa i 19. Aarh. at
indføre en moderne Repræsentation i Sverige
og det af disse til sidst fremgaaede Resultat,
»Maria Stuart och Elisabeth« (1871—72) samt
adskillige for største Delen i »Svenska
Akademiens handlingar« publicerede Mindeskrifter,
f. Eks. af Karl Piper, Erik Sparre, Olavus Petri,
Arvid Bernhard Horn og von Döbeln. S.'s
Arbejder i Statsvidenskab, særlig »Anteckningar
för akademiska examina i statskunskap« (I—IV
1868—69, omarbejdede og paa ny udgivne af
J. F. Nyström 1887—91), var længe de mest
fremragende Haandbøger ved den sv.
Universitetsundervisning. S. var som videnskabelig
Forfatter mindre fremtrædende ved dyb
Førstehaandsforskning end ved Klarhed og
Overlegenhed i Emnets Ordning og Fremstilling. Han nød
Anseelse som en af sin Tids mest veltalende
Mænd. Blandt den akademiske Ungdom i Upsala
var S., med alle sin originale Persons
Ejendommeligheder, yderst populær og havde stor
Indflydelse paa denne. Efter S.'s Død udkom
1889—90 hans »Anteckningar ur mitt förflutna
lif«.
<i>(A. S.). G. C.</i>
</chapter>

<chapter name="Swedenborg, Emanuel">
<b>Swedenborg</b> ['sve.d<sub>ə</sub>nbårj], <sp>Emanuel</sp>,
sv. Mystiker og Naturforsker, Søn af <sp>Jesper
Svedberg</sp> (s. d.), f. i Sthlm 29. Jan. 1688,
d. i London 29. Marts 1772. Han viste som
Barn
mærkelige Anlæg,
lærte hurtig og
blev aldrig træt
af at studere,
men var
navnlig stærkt
religiøst
interesseret. Efter eget
Sigende
sysselsatte han sig
stadig med
religiøse
Spekulationer fra sit
fjerde til sit
tiende Aar, og
han kom
undertiden i
somnambul
Tilstand, under
hvilken han fortalte Ting, der overraskede hans
Forældre, saa at de mente, Engle talte gennem
ham. Han studerede først de klassiske Sprog,
men kastede sig senere over Matematik og
Naturvidenskab, og dette sidste Fag blev hans
Hovedstudium. 1710—14 foretog S. en
videnskabelig Rejse til England, Holland, Frankrig og
Tyskland, og da han kom hjem, begyndte han
Udgivelsen af det første naturvidenskabelige
Tidsskrift i Sverige, <i>Dædalus Huperboreus</i>.
Karl XII interesserede sig for ham og gjorde
ham til Assessor i Bjergkollegiet samt bad ham
hjælpe Polhem med at lave Kanalen ved
Trollhättan. Under Fredrikshalds Belejring 1718 førte
S. de sv. Skibe paa Ruller over Land fra
Strömstad til Iddefjord. 1719 blev han adlet
sammen med sine Søskende, og hans Navn
ændredes fra Svedberg til S. Embedet ved
Bjergkollegiet kom han imidlertid først ind i efter
en ny Studierejse i Sachsen og Ungarn
vedrørende Bjergværksdrift, men nu overtog han det
ogsaa med stor Interesse og Duelighed og
røgtede det indtil 1747. Da nødte hans religiøse
Studier ham til at opgive det. I denne hans
naturvidenskabelige Periode dyrkede han saa
godt som alle Naturvidenskabens Grene, Fysik,
Kemi, Matematik, Geologi, Mineralogi, Anatomi,
Fysiologi o. s. v., og under Paavirkning af
Descartes udkastede han i bindstærke Værker
— <i>Opera philosophica et mineralia</i> (1734) og
<i>Regnum animale</i> (1744) — en storslaaet
naturvidenskabelig Totalanskuelse, der delvis
danner Baggrunden for hans senere religiøse
Totalanskuelse. Naturen er efter hans Mening
harmonisk bygget i en Trinstige af analoge
Verdener, hvor de lavere Sfærer i
Hovedtrækkene peger hen paa de højere, Planter f. Eks.
paa Dyr. De enkelte Organer er sammensatte
af Smaadele, der har det hele Organs
Grundegenskaber. Mennesket selv er en
Mikrokosmos, en lille Verden, hvis Enkeltheder svarer
til den store Verdens. Men 1745 begynder hans
religiøse Forfatterskab, og samme Aar havde
han i London sin første Vision. Kristus

<img>E. Swedenborg.</img>
