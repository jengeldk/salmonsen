<chapter name="Staniza">
<b>Staniza</b> [sta'nitsa], russ. Benævnelse for de
af Kosakker beboede Smaabyer i Steppe- og
Grænselandene; men medens man tidligere
kaldte en hvilken som helst Kosaklandsby S.,
gælder dette nu som Regel kun de større, der
er Sæde for de administrative Myndigheder.
Opr. var de i Grænseegnene liggende S.
befæstede og forsynede med høje Vagttaarne af Træ.
Hver ikke tjenstgørende Kosak besidder i sin S.
en Jordlod som arvelig Ejendom og tillige Part
i det fælles Græsland.
<i>(H. P. S.). N. H. J.</i>
</chapter>

<chapter name="Stankdyr">
<b>Stankdyr,</b> se <sp>Stinkdyr</sp>.
</chapter>

<chapter name="Stankelbenskrabbe">
<b>Stankelbenskrabbe,</b> se <sp>Krabber</sp>.
</chapter>

<chapter name="Stankelbensmyg">
<b>Stankelbensmyg</b> (<i>Tipulidæ</i>), Familie af
Fluernes Orden, indbefatter slanke Insekter med
meget lange, tynde Ben. Hunnens Legeme
ender med et Par haarde, spidse Processer, der
tilsammen danner en Læggebrod. S., velkendte
p. Gr. a. deres mærkværdig lange og yderst
tynde, let afbrækkelige Ben, er en
ejendommelig Fluefamilie, maaske mest karakteriseret ved,
at saa mange af dens Medlemmer snart har en,
snart en anden Legemsdel meget stærkt
forlænget. Snart er Hovedet, snart Snabelen, snart
Antennerne, snart Vingerne og næsten altid
Benene abnormt forlængede; kun i færreste
Tilfælde har man nogen Forstaaelse af disse
Forlængelser. Larverne har et yderst forsk.
Udseende; de fleste lever i fugtig Jord, en Del i
Vand og har i saa Fald ejendommelig formede
Spirakler i Bagenden med Vedhæng rundt om
disse. Pupperne frembyder ofte stærk Lighed
med Sommerfuglepupper. Der er kendt c. 1000
Arter, spredt over hele Jorden. Æggene, der
ofte er aflange, sorte og skinnende, lægges
hyppigst i Jorden, i hvilken Hunnen med sin
Læggebrod har boret et lille Hul. S. deles gerne i
tre Underafdelinger <i>Ptychopterinæ</i>, <i>Limnobiidæ</i>
og <i>Tipulinæ</i>.

Til førstnævnte hører den mærkelige Slægt
Ptychoptera; Larven og Puppen er Vanddyr,
Larvens Bagende er trukket ud i et langt
Aanderør, Puppen har paa Forenden to, det ene
ganske kort, det andet længere end Legemet.

<i>Limnobiidæ</i> indbefatter den største Del af S.,
en stor Del Arter hører hjemme under meget
kolde Klimatforhold og flyver under varmere
Breddegrader ofte om Vinteren; visse Arter bor
oppe i Fjeldene i 3000 m's Højde, andre
trænger ned i Minerne, selv 200 m under Jorden. En
enkelt Form (<i>Cylindrotoma</i>) lever som Larve
paa Bladene af Anemoner, Viol og Stellaria;
den ligner en Sommerfuglelarve og er broget
som den; en anden Form <i>Phalacrocera
replicata</i> er som Larve Vanddyr og har talrige
stærkt udviklede Trachégæller. Den lever
væsentlig paa Kildemos (<i>Fontinalis</i>).

<i>Tipulinæ</i> indbefatter de største Former og
dem, der har mest forlængede Ben; der kendes
Former med Vingefang paa 10 cm.
Hovedslægterne er <i>Tipula</i> og <i>Ctenophora</i>. Flere Arter kan
optræde ret skadeligt paa Græsmarker og visse
Kulturplanter.
<i>C. W.-L.</i>
</chapter>

<chapter name="Stankowich">
<b>Stankowich</b> [sta'nkåv<sub>i</sub>ts?], se <sp>Lagrange,
A. C.</sp>
</chapter>

<chapter name="Stanley">
<b>Stanley</b> ['stän£<sub>i</sub>] (Slægt), se <sp>Derby</sp>.
</chapter>

<chapter name="Stanley, Arthur Penrhyn">
<b>Stanley</b> ['stän£<sub>i</sub>], <sp>Arthur Penrhyn</sp>, eng.
Teolog, f. 13. Decbr 1815 i Alderley i Cheshire,
d. 18. Juli 1881, var en Discipel af Th. Arnold
og en af Lederne for de eng. bredkirkelige.
Han var i lang Tid i Oxford, hvor han 1856
blev Prof. i Kirkehistorie, 1863 blev han
Domprovst ved Westminster Abbey. S. var en
betydelig Prædikant og deltog ivrig i alt kirkeligt
Arbejde, samtidig med at han var en
fremragende Kirkehistoriker. Bl. hans Værker maa
nævnes <i>Life of Th. Arnold</i> (1844) og <i>History of
the jewish church</i> (1863—65 og 1875).
<i>A. Th. J.</i>
</chapter>

<chapter name="Stanley, Carl Frederik">
<b>Stanley</b> ['stän£<sub>i</sub>, da. 'stanli], <sp>Carl
Frederik</sp>. Billedhugger, Søn af nedenn. S. C. S., f. i
Westminster 1728, d. i Kbhvn 9. Marts 1813, kom
1746 til Kbhvn med sine Forældre, blev Elev af
Kunstakademiet og rejste 1759 med kgl.
Understøttelse til Rom, senere til Paris. Efter syv
Aars Fraværelse kom han hjem, blev Medlem
af Akademiet og arbejdede paa Dekorationerne
af Christiansborg Slot; Prof. ved Akademiet blev
han 1778. Af hans Arbejder er foruden en Del
smukke Modeltegninger kun faa bevarede; det
bedst kendte en Dronning Louises Gravmæle i
Roskilde Domkirke, et fint og interessant Værk
fra den begyndende Klassicisme. En Del Buster
og Statuetter modelerede han for den kgl.
Porcelænsfabrik. I sin ældre Alder forfaldt han til
Drik og anden Daarlighed og blev saa reduceret,
at han gik om og tiggede. (<sp>Litt</sp>.: <sp>Fr. J.
Meier</sp>, »Wiedewelt«).
<i>(S. M.). P. J.</i>
</chapter>

<chapter name="Stanley, Henry Morton">
<b>Stanley</b> ['stän£<sub>i</sub>], <sp>Henry Morton</sp>, Sir,
engelsk-amerikansk Afrikarejsende, f. 10. Juni
1840 (i hans Selvbiografi 1842) i Denbigh i
Wales, d. 9. Maj 1904 i London. Hans oprindelige
Navn var
<sp>John
Rowlands</sp>, og
han var Søn
af en fattig
Farmer, men
allerede i en
Alder af 17 Aar
rejste han til
Amerika, hvor
han i New
Orleans blev
adopteret af en
Købmand H. M. S.,
hvis Navn han
antog. Han
deltog i den
nordamerikanske
Borgerkrig
og blev
senere Journalist, i hvilken Egenskab han bl. a.
fungerede som <i>New York Herald's</i>
Korrespondent under den engelske Ekspedition til
Abessinien. Rigtig bekendt blev han først, da han af
<i>New York Herald</i>'s Ejer, Gordon Bennett fik
overdraget Hvervet at »finde Livingstone«, der
var »forsvundet« i Afrika. I Jan. 1871 drog
han fra Sansibar ind i Landet og var saa
heldig i Novbr s. A. at træffe Livingstone i Ujiji
ved Tanganyikasøen. Livingstone var paa det
Tidspunkt omtrent blottet for alt, men udrustet
med nye Forsyninger af S., drog han paany
ind i det indre, hvorfra han ikke vendte
levende tilbage. Sammen med L. havde S. berejst
Tanganyika lige til Nordspidsen.

<img>H. M. Stanley.</img>
