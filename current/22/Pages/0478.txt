efterhaanden forlod. 1902 emigrerede S. til
Udlandet og udgav først i Paris, senere i Stuttgart,
det borgerlige liberale Tidsskrift »Ozvoboz
demija« (»Befrielse«), et Presseorgan, som i den
russ. Revolutionsbevægelses Historie havde en
overordentlig stor Betydning; dels fik det, skønt
forbudt i Rusland, dér meget stor Udbredelse og
paavirkede Opinionen langt ind i den moderate
Lejr, dels udgjorde Medarbejderskabet i dette
Tidsskrift et Foreningsbaand for en Række af
Ruslands mest fremragende liberale Kræfter;
denne Kreds, som efter Tidsskriftets Navn
kaldte sig Ozvoboždentzy — Befrielse —
udgjorde Kernen i det senere russ. liberale Parti,
de konstitutionelle Demokrater (Kadetterne).
Ved dette Partis Dannelse 1905 spillede S., som
takket være Amnestidekretet af 1905 fik Lov til
at vende tilbage til Rusland, en fremragende
Rolle og blev Medlem af Partiets
Centralkomité; i de flg. Aars Kadetpolitik tog han ogsaa en
virksom Del, skønt han snart kom til at indtage
en Stilling længere ude paa Partiets højre Fløj;
ligesaa ledede han det i Kadetaand redigerede
Ugeskrift »Poljarnaja Zvesda«. 1907 overtog han
det ansete Tidsskrift »Russkaja Mysl« og var
senere virksom, ogsaa som Prof., ved det
polytekniske Institut i Petrograd. Efter
Revolutionen gik han i Landflygtighed, i hvilken han
først fra Sofia, senere fra Prag, genoptog
Tidsskriftet »Russkaja Mysl«; dels dér, dels i Bidrag
til andre Emigrantpublikationer, virker han
som en af Bolsjevismens mest energiske og
talentfulde Bekæmpere.
<i>A. K.</i>
</chapter>

<chapter name="Struvit">
<b>Struvit,</b> se <sp>Magniumfosfat</sp>. Som
Mineral er det kun fundet nogle faa Gange, blandt
hvilke navnlig to Tilfælde er berømte. Efter en
stor Brand i Hamburg 1845 blev der i en
væsentlig af gammel Kvæggødning bestaaende
Jordbund fundet meget store Mængder af
regelmæssige Krystaller, og ved Anlægget af
Limfjordsbroen blev der i Dyndet fundet en
ligeledes meget stor Mængde Krystaller, der er ret
store (indtil 5 cm), men ret ufuldkomment
udviklede, væsentlig begrænsede af krumme
Flader; Formen er trekantet-linseformet, Farven
er brunlig. Det er den eneste Forekomst af et
sjældnere Mineral i Danmark.
<i>O. B. B.</i>
</chapter>

<chapter name="Struys, Alexandre Théodore Honoré">
<b>Struys</b> [strö^ys], <sp>Alexandre Théodore
Honoré</sp>, belg. Maler, f. 24. Jan. 1852 i
Berchem (af holl. Familie). Han fik sin første
Uddannelse i Holland, studerede under v. Lerius,
paa Antwerpens Akademi 1866—71, uddannede
sig videre i Paris, var sammen med Vennen v.
Beers i London, viste sine Evner som dygtig
Fortæller i »De to Ofre« (Mus. i Dordrecht) og
vandt Berømmelse paa Salonen i Bryssel 1878
med »Testamentet« ell. »Rovfugle« (to Jesuitter
tvinger en Døende til at gøre sit Testamente),
et sensationelt Indlæg i Striden mellem Liberale
og Klerikale (refuseret paa Verdensudstillingen
1878 i Paris). Efter Professorvirksomheden
1878—82 i Weimar, hvor han malede en Del
mindre betydende hist. Arbejder (Luther-Billeder,
6 Fresker paa Wartburg med Scener af Luther's
Liv, »Christian II i Fængslet« m. v.), vendte han
tilbage til Belgien. Han malede nu atter en
Række Arbejder, der staar højt ved sand
Menneskeskildring og malerisk Kraft. S. skildrer
realistisk-ukunstlet og stemningsfuldt
Dagliglivets Tildragelser med dets Lidelser og sociale
Brøst: »Døden«, »Sygt Barn« (1888),
»Fortvivlelse«, »Sygebesøg« (1893, Mus. i Bryssel), »Uden
Haab« (1896, Mus. i Gent), »I Tillid til Gud«
(1891, Mus. i Antwerpen), »Bønnen« o. s. v.;
endvidere det berømte »Kniplerske fra Mecheln«
(Mus. i Bryssel). I Weimars Gal. Portræt etc.
<i>A. Hk.</i>
</chapter>

<chapter name="Strychnos">
<b>Strychnos</b> ['stryk-] L. (<i>Ignatia</i> L. fil.). Slægt
af <i>Loganiaceæ</i>, Træer ell. Buske, der hyppig er
slyngende ell. klatrende, med kortstilkede,
helrandede og 3—5-nervede Blade. Blomsterne, der
sidder i kvastformede
Stande, har hjuldannet
ell. fladkravet Krone,
korte Støvdragere og
en 2-rummet
Frugtknude; de er ofte
vellugtende. Frugten er
et Bær, flerfrøet eller
hyppig kun med 1—2
Frø. Disse er oftest
skiveformede og har
en stor, hornagtig
Frøhvide. C. 65 Arter i
Troperne. <i>S. nux
vomica</i> L. (se Fig.) er
et Træ med en kort
og tyk Stamme, bredt
ægdannede og glatte
Blade og endestillede
Halvskærme; de store,
kugleformede og
orangegule Bær har faa
Frø i en hvid og
geléagtig Pulpa. Træet er
udbredt i hele Indien. Frøene (<sp>Rævekager</sp>,
s. d.) er officinelle og meget giftige.
Sandsynligvis har Araberne bragt Frøene til Europa, men
i hvert Fald ikke før 1400. I 15. Aarh. var
Frøene anvendte i Medicinen i Tyskland. <i>S.
Tieuté</i> Lesch. med elliptiske Blade og røde Bær
er klatrende; den lever paa Java og Borneo,
og dens Bark indeholder et overordentlig
giftigt Stof, som benyttes til Pilegift
(<sp>Upas-Tieuté</sp>). <i>S. multiflora</i> Benth.
(<sp>Ignatiustræ</sp>) lever i Ostindien; dets Frø
(<sp>Ignatiusbønner</sp>) skal benyttes i Kina som Rævekager.
Af en hel Del sydamerikanske Arter bruges
Barkens Giftstoffer til Fremstilling af Curare
(s. d.). Den vigtigste af disse er <i>S. Castelnæi</i>
Wedd. (omkr. den øvre Amazon). Ogsaa paa
anden Vis spiller Arter af S. en Rolle for de
vilde; saaledes benyttes Grenene af <i>S.
Atherstonei</i> Harv. af Zulukafferne til Ceremonistave.
<i>A. M.</i>

<img><i>Strychnos nux vomica</i>.
Til højre forneden en
Frugt, skaaret igennem
paa tværs; foroven et Frø.</img>
</chapter>

<chapter name="Strychnosalkaloider">
<b>Strychnosalkaloider</b> ['stryk-] findes i
Frugterne af forsk. Strychnos-Arter, særlig i Frøene
af <i>Strychnos nux vomica</i> (Rævekager, Bræknød).
<sp>Curarin</sp>, som er en Bestanddel af visse
Arter Pilegift, stammer sandsynligvis fra en
<i>Strychnos</i>-Art. De vigtigste herhen hørende
Alkaloider er <sp>Stryknin</sp> og <sp>Brucin</sp>.
<i>(O. C.). S. P.</i>
</chapter>

<chapter name="Stryen">
<b>Stryen</b> ['stræ^i(n)] (Strijen), Flække og
Kommune i Sydholland, 11 km SSV. f. Dordrecht
paa Øen Hoekschewaard (Beierland), 3 km
