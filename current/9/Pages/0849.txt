fremstilles G. renest af Rørsukker, idet man
opløser dette i Alkohol af 80 %, hvortil er sat 8
% Saltsyre; efter nogle Dages Forløb
udkrystalliserer G., medens den samtidigt dannede
Fruktose forbliver i Opløsningen. I Teknikken
fremstilles Druesukker af Stivelse (Kartoffel-
ell. Majsstivelse) ved Kogning med fortyndet
Svovlsyre; herved gaar Stivelsen gennem forsk.
Mellemled over til Druesukker; man udfælder
Svovlsyren ved Tilsætning af Kridt, hvorved
fældes Gips, filtrerer Sukkeropløsningen og
inddamper i Vakuum saa vidt, at hele Massen ved
Afkøling stivner til en haard finkrystallinsk
Masse. Det saaledes vundne Produkt er
temmelig urent og indeholder foruden Druesukker
tillige Maltose, Isomaltose og Dekstrin.

Alm. G. drejer det polariserede Lys til højre,
men en Opløsning af G. viser det
ejendommelige Forhold, der betegnes ved
<sp>Mutorotation</sp>, og som giver sig til Kende ved, at en
frisk tilberedt Opløsning har en Drejningsevne
paa 110°, men at denne ret hurtigt aftager,
indtil den naar en konstant Værdi af 52,5°.
Dette Forhold forklares ved Antagelsen af, at
der i Opløsningen findes forsk. Modifikationer
af G., som først efterhaanden kommer i
Ligevægt med hinanden. G. krystalliserer af
Alkohol ell. af koncentreret vandig Opløsning ved
30—35° vandfrit i fine Naale ell. haarde
Krystalskorper, der smelter ved 146°; ved
sædvanlig Temp. krystalliserer det af vandig
Opløsning med 1 Molekyle Vand i tavleformede
Krystaller. Det smager mindre sødt end
Rørsukker, er letopløseligt i Vand (1:1), men
uopløseligt i absolut Alkohol; ved Tilsætning af Gær
gaar det let og fuldstændig i Vinaandsgæring.
G. kan uden at undergaa Forandring i nogen
Tid koges med fortyndet Svovlsyre ell.
Saltsyre og kan ved alm. Temp. opløses i
koncentreret Svovlsyre til en farveløs Vædske.
Derimod sønderdeles det ved Ophedning med
Alkalier, idet Opløsningen bliver brun. Med
Klornatrium danner G. en krystallinsk Forbindelse,
der undertiden udskilles i diabetisk Urin. G.
reducerer <sp>Fehling</sp>'s Vædske ɔ: en alkalisk
Opløsning af vinsurt Kobberilte (Cupritartrat),
idet der udskilles rødt Kobberforilte
(Cuprooxyd); denne Reaktion anvendes saavel til
Paavisning som til Bestemmelse af Druesukker.
Der eksisterer ogsaa en venstredrejende og
en optisk uvirksom G. Det tekn. fremstillede
Druesukker anvendes i fast Form ell. som Sirup
til Sødningsmiddel for Konditorivarer o. s. v.
og som Erstatning for Honning, der indeholder
Druesukker og Frugtsukker. Ved Ophedning af
Druesukker, undertiden med Tilsætning af Soda,
fremstilles saakaldt <sp>Kulør</sp>, der anvendes til
Farvning af Drikkevarer m. m.
<i>(O. C.). R. K.</i>
</chapter>

<chapter name="Glykosider">
<b>Glykosider.</b> Med dette Navn betegner man
et stort Antal i Planteriget forekommende,
ejendommelige Forbindelser, der er at opfatte som
Anhydrider af Sukkerarter o. a., højst
forskelligartede Forbindelser, og som ved Hydrolyse
(ved Indvirkning enten af Enzymer ell.
fortyndede Syrer) spaltes i Sukkerarten og de
dermed forbundne Forbindelser. Den ved
Hydrolysen fraspaltede Sukkerart er oftest Glykose,
undertiden dog andre, f. Eks. Rhamnose.
Mange G. er krystallinske, Opløseligheden i Vand
er forsk., men næsten alle er opløselige i
Alkohol, uopløselige i Æter; en Del af G.
smager bittert, en Del har stærk fysiol. Virkning
og en Del er giftige; de fleste drejer det
polariserede Lys til venstre. Blandt G. kan nævnes
Amygdalin, Sinigrin (Myronsyre), Salicin,
Populin, Æskulin o. s. v. (s. d.).
<i>(O. C.). R. K.</i>
</chapter>

<chapter name="Glykosuri">
<b>Glykosuri,</b> <sp>Mellituri</sp>. Forekomst af Sukker
i Urin. Sukker kan paavises i normal Urin,
men i en saa minimal Mængde, at det ikke
har nogen praktisk Betydning. I særlig stor
Mængde optræder Sukker i Urinen ved
Sukkersyge (Diabetes), og enhver Diabetes er
derfor en G.; men omvendt er ikke enhver G.
en Diabetes, der er en selvstændig Sygdom med
G. som væsentlig Symptom (se <sp>Diabetes</sp>).
G. kan fremkaldes ved Nydelsen af særdeles
store Mængder Sukker i Løbet af kort Tid,
ligesom ogsaa, om end meget sjældnere, ved
Nydelsen af store Mængder Stivelse, der dog
ogsaa under Fordøjelsesprocessen omdannes til
Sukker. Eksperimentelt kan G. ogsaa
fremkaldes ved Beskadigelse af et bestemt Parti af
Hjernen (<sp>Claude Bernard</sp>'s Piqûre eller
Sukkerstik), ved Læsioner af andre Dele af det
centrale ell. perifere Nervesystem, ved forsk.
Giftes Indvirkning (Kurare, Kloroform o. fl.),
ved Borttagelse af Bugspytkirtelen. Svarende
hertil ses G. ofte under patologiske Forhold
(Hjerne- og Nervesygdomme, Forgiftninger,
Lidelser af forsk. Organer [Bugspytkirtelen,
Nyren, Skjoldbruskkirtelen]). G. er derfor et
Fænomen, der er afhængigt af den
tilstedeværende Sygdoms Udvikling, svinder med denne og
er som Regel uden Bet. for dens Forløb.

Det ved G. i Urinen optrædende Sukker er
Druesukker (Dekstrose), hvortil det med Føden
optagne Rørsukker og Stivelse omdannes.
Sjældnere forekommer andre Former af
Sukker, hos diegivende Mødre f. Eks. Mælkesukker.
Sukkeret giver Urinen en sød Smag, og det
paavises ved forsk. kem. Reaktioner, hvoraf de
fleste beror paa Sukkerets Evne til at reducere
Metalilter (f. Eks. Kobber, Vismut).
Paalideligere er dog den saakaldte Gæringsprøve
(Sukkerets Spaltning i Alkohol og Kulsyre).
Mængden af det tilstedeværende Sukker
bestemmes dels ved de nævnte Prøver, dels ved
Polarisation, idet Druesukker drejer
Polarisationsplanet til højre.
<i>(A. F.). H. I. B.</i>
</chapter>

<chapter name="Glykæmi">
<b>Glykæmi</b> ɔ: Sukker i Blodet, se <sp>Diabetes</sp>.
</chapter>

<chapter name="Glympeis">
<b>Glympeis</b> [-'pæ^is], gr., i Oldtiden et
befæstet Punkt i Kynuria paa Peloponnesos, paa
Grænsen mellem Argolis og Lakonien, paa
Parnons østlige Skraaning. Krigerske Begivenheder
af nogen Bet. forefaldt her især ved 219 f. Kr.
Stedets nøjagtige Beliggenhed er uvis.
<i>H. A. K.</i>
</chapter>

<chapter name="Glyn, Elinor Clayton">
<b>Glyn</b> [g£in], <sp>Elinor Clayton</sp>, engelsk
Forfatterinde. Hendes Pigenavn er Sutherland;
1892 ægtede hun Mr. Clayton Glyn. Med
Romanen <i>The visits of Elizabeth</i> (1900) opnaaede
hun en overordentlig stor Popularitet, der i de
senere Aar synes noget i Tilbagegang. Hendes
mest læseværdige Bog er <i>The Reflections of
Ambrosine</i> (1902). Hun har senere udgivet en
lang Rk. Romaner, af hvilke kan nævnes: <i>The
Vicissitades of Evangeline</i> (1905), <i>The Sayings</i>
