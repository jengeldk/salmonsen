<sp>Tvangsarbejde</sp> fra 1 Maaned til 1 Aar, i
Gentagelsestilfælde indtil 3 Aar. Til Fuldbyrdelse
af Tvangsarbejdsstraf findes 4 Anstalter, 2 for
Mænd og 2 for Kvinder. Til Centralanstalten i
Svartsjö hører store Arealer, hvor de
mandlige Fanger beskæftiges med Agerbrug,
Mejeridrift, Skovhugst, Stenhugning m. v. Samtlige
Anstalter har fælles Arbejdssale og Natceller.
<sp>Disciplinærstraffe</sp> er Advarsel,
Kostindskrænkning, Fortabelse af Bekvemmeligheder
(Sengklæder) og mørk Celle, i Central- og
Tvangsarbejdsanstalterne for Mænd tillige
Legemsstraf, der dog ikke anvendes meget.

<sp>Finland</sp>. L. 26. Novbr 1866 paabød
Cellesystemets Indførelse, saa vidt Forholdene tillod
det. og 1873—90 reformeredes F. for en
Bekostning af c. 8 Mill. finske Mark (1 finsk
Mark = 1 frc.). Den gældende Lov om
Frihedsstraffes Iværksættelse er af 19. Decbr 1889
(traadt i Kraft 23. Apr. 1894). Frihedsstraffene
er Tugthusarbejde, fra 6 Maaneder til 12 Aar
ell. paa Livstid, og Fængsel fra 14 Dage til 4
Aar, begge forbundne med Arbejdstvang, men
den til Fængsel dømte kan selv vælge sit
Arbejde. I øvrigt er Reglerne fælles for begge
Strafarter. Tugthusstraf udstaas af Mænd, for
saa vidt de er dømte til mindst 4 Aars
Straffetid, i Tugthuset i Åbo (for 450 Fanger), i øvrigt
i Tugthuset i Helsingfors (for 404 Fanger).
Mandlige Tvangsfanger (Betlere og Løsgængere)
anbringes i Tvangsarbejdsanstalten i
Wilmannstrand. Kvinder, der er dømte enten til
Tugthus- ell. Tvangsarbejde, anbringes i
Tavastehus. Fængselsstraf udstaas i 8 Lensfængsler og
3 Herredsfængsler samt en Del kommunale
Arrester. I de nævnte Fængsler anbringes
ligeledes Varetægtsfanger, Lensfængslerne m. v.
staar under Lensbestyrelsen, Tugt- og
Arbejdshusene under en af Senatet udnævnt
Overdirektør. Samtlige Straffe udstaas efter
Progressionssystemet, der dog kun faar Bet. for
de paa længere Tid dømte Personer. I 1. Klasse
(Tvangsklassen), der varer 4—12 Maaneder,
men kan forlænges af Fængselsbestyrelsen,
holdes Fangen Dag og Nat i Celle. I 2. Klasse
(Læreklassen) beskæftiges Fangen i Fællesskab,
men tilbringer Nætterne og Hviletiden i Celle.
3. Klasse (Prøveklassen) findes kun i
Strafanstalterne; her er Fangerne sammen Dag og
Nat. Personer under 18 Aar maa ikke sættes
sammen med ældre Fanger. Fællesfange kan
efter eget Ønske, for saa vidt Lejlighed haves,
udstaa hele sin Straffetid i Celle. Oprykning
beror paa Flid og Opførsel og giver Ret til
de sædvanlige Begunstigelser. Arbejdspræmie
gives ikke i nederste Klasse; Prøveklassens
Fanger kan beskæftiges i fri Luft uden for
Anstalten. Arbejdet drives efter Regie-Systemet.
Fællesfanger kan beskæftiges med Jord- og
Havearbejde. Fanger under 40 Aar, hvis
Straffetid mindst er 50 Dage, modtager Undervisning
i alm. Skolefag. Fanger, der er dømte til mindst
3 Aars Frihedstab og har udstaaet mindst ¾
af Tiden (Livsfanger mindst 12 Aar), kan af
Højesteret betinget løslades. —
<sp>Disciplinærstraffe</sp> er mørk Celle, Fængsel paa
Vand og Brød, Belæggelse med Lænker samt
Legemsstraffe.

<sp>Storbritannien</sp>. Frihedsstraffene, der
alle er forbundne med Arbejdstvang, er: <i>Penal
servitude</i> paa Livstid ell. paa Tid fra 3—25 Aar,
og <i>Imprisonment</i> fra 1 Dag til 2 Aar, i 3
Former, med ell. uden haardt Arbejde, og simpelt
Fængsel, hvor Fangen selv kan vælge sit
Arbejde. <i>Penal servitude</i> udstaas i 5 <i>convict
prisons</i>, hvoraf 1 for aandssvage Forbrydere,
<i>Imprisonment</i> i 55 <i>local prisons</i>. Samtlige
Fængsler sorterer under et særligt Departement
under Indenrigsministeriet og styres af en
Centralkomité med 3 rejsende Inspektører til
uregelmæssig Kontrol og lokale Tilsynsraad til
regelmæssig Kontrol. Begge Strafarter beherskes
af Progressionssystemet, men efter forsk.
Regler. <i>Penal Servitude</i> falder i 3 Stadier, hvoraf
det første (3 Maaneder for Recidivister, ellers
9 Maaneder) udstaas i Celle i 5 særlige <i>local
Prisons</i>. Derefter overføres Fangen til det
<i>convict prison</i>, for hvis Arbejdsart han bedst egner
sig (Havnearbejder, Fabriks-, Haandværksdrift
til Hærens og Flaadens Behov,, Landbrug, alt
efter Regie-Systemet), hvor han arbejder i
Fællesskab med andre Fanger, men er i Celle
om Natten. Unge og ikke tidligere straffede
Personer holdes altid i særlige Afdelinger (<i>star
class</i>), de øvrige Fanger deles i 4 Klasser med
Oprykning efter mindst 1 Aars Minimaltid i
hver Klasse. Ved Oprykning erhverves de
sædvanlige Begunstigelser (bedre Kost, Besøg,
Ophold i fri Luft, Undervisning og
Arbejdspræmier). Har Fangen naaet 1. Klasse og udstaaet
¾ af sin Straffetid, har han Ret til betinget
Løsladelse (3. Stadium, <i>ticket of leave</i>). For
Kvinder er før den betingede Løsladelse
indskudt et Mellemstadium, Ophold i private, men
statskontrolerede <i>refuges</i>, hvorfra de søges
anbragte i Pladser o. l.; her bindes de ikke af 
Fængselsdisciplinen, men Tilbageflytning til
Strafanstalten kan finde Sted. — <i>Local prisons</i>
er 1877 overgaaede til Staten og er alle
Cellefængsler; Arbejde i Fællesskab under Tavshed
forekommer dog enkelte Steder. <i>Imprisonment</i>
deles i 4 Stadier, hvor Opflyttelse beror paa
Flid og Opførsel. I 1. Stadium sysselsættes
Fangen, hvis han er dømt til haardt Arbejde, med
Værkplukning, maa ikke forlade Cellen og
sover de første 14 Dage uden Madras. Korteste
Tid er 4 Uger; er Fangen ikke dømt til længere
Straffetid, udstaas hele Straffen altsaa paa
denne Maade. I 2. Stadium sysselsættes Fanger,
dømte til haardt Arbejde, med Værkplukning,
andre med Industriarbejde, og sover kun 2
Nætter om Ugen uden Madras, efter mindst 4
Ugers Forløb kun 1 Nat (3. Stadium), og efter
mindst andre 4 Uger slet ikke paa haardt
Sengeleje. I øvrigt bestaar Forskellighederne
mellem Stadierne i Skoleundervisning,
Bevægelse i fri Luft, bedre Kost, Adgang til
Korrespondance, Besøg, Bøger m. m. Betinget
Løsladelse gives ikke ved <i>Imprisonment</i>; Kvinder
og Mænd over 60 Aar kan ikke anbringes paa
haardt Sengeleje. Fanger, der er dømte til
simpelt Fængsel, anbringes straks som Fanger i
4. Stadium. Baade i <i>convict</i> og <i>local prisons</i>
kan der gives Undervisning, hvis Straffetiden
overstiger 4 Maaneder, men den er kun
beregnet paa at skaffe ganske uvidende Fanger de
