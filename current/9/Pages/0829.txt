Omstændighed har skaffet G. og den i Følge selve
Stoffet populære Opera »Livet for Tsaren« det
store Ry i Rusland og uden for dette Land,
selv om Operaen kun er opført i faa Byer og
ingen Steder med varigt Held.

G. staar endnu den Dag i Dag som den
ungrussiske Skoles Mester og Forbillede. Hans rige
Begavelse og den Begejstring og Opfindsomhed,
med hvilken han udnyttede de — melodiske,
rytmiske og harmoniske — Skatte, han fandt
i Folkemusikken, har givet ham Berettigelse til
denne Stilling. Fra den kendelige Indflydelse,
der spores hos G. (navnlig i »Livet for
Tsaren«) fra italiensk og tysk (Weber'sk) Opera,
og fra den deraf flydende Usikkerhed og
Stilløshed, har man i Reglen set bort, og det for
saa vidt med Rette, som G.'s Betydning for den
moderne russiske Musik ikke derved forringes.
G.'s øvrige Arbejder er »Karamskaia«, Fantasi
for Orkester, nogle Kammermusikværker,
Kirkekompositioner og andre Korværker samt Sange.
(<sp>Litt</sp>.: <sp>Fouque</sp>, <i>M. G.</i> [Paris 1880]; <sp>N.
Findeisen</sp> M. G. [1898]; <sp>Calvocoressi</sp> i
<i>Musiciens célèbres</i> [1913], m. fl.).
<i>W. B.</i>
</chapter>

<chapter name="Glinka, Sergej Nikolajevitsch og Fjodor Nikolajevitsch">
<b>Glinka</b> ['gl<sub>j</sub>inka], 1) <sp>Sergej
Nikolajevitsch</sp>, russ. Forf. og Journalist, f. i Guv.
Smolensk 1776, d. i Moskva 1847. Efter at have
tjent nogle Aar i Armeen traadte han ind i
den civile Embedsstand. G. udmærkede sig ved
en glødende, offervillig Patriotisme og en i de
Tider forstaaelig Afsky for Frankrig i dets
Indflydelse paa den russ. Overklasses Liv.
Straks efter Freden i Tilsit begyndte han et
Tidsskrift, »Russkij vestnik« (Den russiske
Budstikke), hvori han rammende og voldsomt førte
Ordet mod Hulheden i den fr. Dannelse der i
Landet og søgte at vække en russ.
Nationalfølelse — ofte ved en naiv Fordrejelse af al
Historie, der virker latterlig. Under
Frihedskrigen fik G.'s Blad stor Bet. som aandelig
Bannerfører mod Napoleon. Som Forf. har G.
været overvættes frugtbar. Han har skrevet
mange Dramaer af historisk Indhold, der nu
er glemte, og et stort Antal, ofte løse og
upaalidelige, Afhandlinger om russisk Historie.

2) <sp>Fjodor Nikolajevitsch</sp>, russisk
Forf., ovenn.'s Broder, f. i Smolensk 1788, d.
i Tver 6. Marts 1880. Som ung var G. Officer
og naaede tidlig Obersts Rang; han gjorde
Felttogene 1805—06 og 1812—15 med. I Frankrig
blev han som saa mange af sine Landsmænd
slaaet af Forskellen mellem Tilstanden i et frit
Land og i hans eget, og han sluttede sig til
den Skare Frisindede, der voksede stærkt i
Alexander I's senere Regeringsaar. Som
Medlem af et hemmeligt Selskab blev han 1826
arresteret og forvist til Petrozavodsk i Østkarelien,
men kort Tid efter benaadet. G.'s mest
bekendte Værk er »En russisk Officers Breve«
om Krigene 1805—06, 1812—15. Det er en
dybtfølt, undertiden sentimental Skildring af den
russiske Modstand mod Napoleon (Moskva 1815).
Under sin Forvisning i Karelien skrev han,
paavirket af Landets vilde og mørke Natur, et
stort historisk Digt: »Karelien ell. Marfa
Ioannovna Romanovas Fangenskab« (1830). Som
nær Omgangsfælle af Puschkin i dennes yngre
Aar udgav G. et Mindeskrift om Digteren efter
hans Død (1837).
<i>(A. M. B.). H. C-e.</i>
</chapter>

<chapter name="Glinsk">
<b>Glinsk</b> (Hlinsk), By i Sydrusland, Guv.
Poltava, paa højre Bred af Sula, med 3500 Indb.
og betydeligt Pottemageri. Byen var fra 1446
Hovedstad i et uafhængigt Fyrstendømme og
kom først 1667 ind under Rusland.
<i>G. Ht.</i>
</chapter>

<chapter name="Gliński, Kazimierz">
<b>Gliński</b> ['gl<sub>j</sub>n<sub>j</sub>sk<sub>i</sub>], <sp>Kazimierz</sp>, polsk Digter,
f. 1850 i Guv. Kijev, studerede ved Univ. i
Kraków og foretog en Udenlandsrejse,
hvorefter han bosatte sig i Warszawa. G. slutter
sig i sin Digtning nærmest til Słowacki og de
senere Romantikere. Foruden mange Digte
(»Wspomnienie Tatrów« [Minder fra
Karpaterne, 1891], »Poezye« [1893], »Ballady« [1900])
har han skrevet Dramaer (»Almanzor« [1889,
opført i Warszawa 1898], »Król Bolesław
Śmiały« [Kong Bolesław den Dristige, 1891]) og
Nutidsromanen »Z walk źycia« (Af Livets Kampe,
1891). I et større Digt, »Krolewska pieśń«
(Kongesangen), har han behandlet et Emne fra
Polens ældste Historie.
<i>H. C-e.</i>
</chapter>

<chapter name="Gliński, Michael">
<b>Gliński</b> ['gl<sub>j</sub>n<sub>j</sub>sk<sub>i</sub>] (russ. <sp>Glinskij</sp>),
<sp>Michael</sp>, Fyrste og litauisk Magnat, f. mellem
1460 og 1470, d. 1534. Under et 12-aarigt
Ophold i Vesteuropa erhvervede han sig en fin,
humanistisk Dannelse og stor militær Erfaring,
og efter sin Hjemkomst vandt han med Lethed
den polske Konge Alexander Jagiello's Yndest,
saa at han 1499 udnævntes til Hofmarskal.
Sejrvindinger over Tatarerne øgede baade hans
egen Indflydelse og hans personlige Fjenders
Misundelse. Da Kongen døde, beskyldtes G.
for at have været delagtig i at forgive ham i
den Hensigt selv af tilrane sig Magten. Efter
forgæves at have forsøgt paa at udvirke
Nedsættelsen af en Domstol til sin Sags Paakendelse
traadte han i Storfyrsten af Moskvas, Vasilij
Ivanovitsch'es Tjeneste og kæmpede i de flg.
Aar, især 1507—08 og 1512—14, ikke uden Held
mod sit Fædreland. Men han ansaa sig ikke
for tilstrækkelig belønnet af Russerne og gjorde
Skridt til en Udsoning med Kongen af Polen.
Storfyrsten lod ham da kaste i Fængsel. Kejser
Maximilian's Mægling tillige med hans Niece
Helene's Indflydelse — hun havde 1526 ægtet
Vasilij Ivanovitsch — forskaffede ham atter
Friheden, og efter Storfyrstens Død blev han
1533 endog udnævnt til at være en af
Formynderne for den umyndige Tronfølger Ivan. Men
da G. stadig foreholdt Helene hendes
usømmelige Forhold til en af Rigets Bojarer, blev han
blindet og atter sat i Fængsel, hvor han døde
kort efter. (<sp>Litt</sp>.: <sp>Herberstein</sp>, <i>Rev.
Mosc. comment</i>; <sp>Warnka</sp>, <i>De ducis M.
Glinscii contra Sigismundum regem Pol. rebellione</i>
[Breslau 1868]).
<i>(St. R.). L. K.</i>
</chapter>

<chapter name="Gliom">
<b>Gliom</b> (gr.) er en Svulst, som er opbygget
af Gliaceller (se <sp>Nervesystem</sp>). Gliomer
optræder i Hjerne, Rygmarv og Øjne og hører
til de hyppigste Svulster i disse Organer.
Særlig ondartede Former kaldes ogsaa med et noget
ukorrekt Navn <sp>Gliosarkomer</sp>. Angaaende
Symptomer og Behandling, se under
<sp>Hjernesvulster</sp>.
<i>K. H. K.</i>
</chapter>

<chapter name="Gliomatose">
<b>Gliomatose,</b> d. s. s. <sp>Gliose</sp>.
</chapter>

<chapter name="Glion">
<b>Glion</b> [gl<sub>i</sub>å], se <sp>Montreux</sp>.
</chapter>

<chapter name="Gliosarkom">
<b>Gliosarkom,</b> se <sp>Gliom</sp>.
</chapter>
