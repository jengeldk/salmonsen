Mundstykke, ell. ved Slanger med Trykluft, kan man
lette Glasmagerens Arbejde, men ikke
overflødiggøre det. Talrige forgæves Forsøg førte til
Konstruktionen af de halvautomatiske
Flaskemaskiner, ɔ: Maskiner, hvor man maatte have
en Arbejder til at fange Glasset an i Ovnen og
klippe en passende Mængde af i en Forform,
men hvor Maskinen derefter ved Hjælp af
Mundstyk-Stempel og Trykluft lavede Flasken
færdig. Bl. de mange Konstruktioner kan
nævnes Boucher's, som indførtes paa Kastrup
Glasværk, men snart atter opgaves. Mere Held
havde man med Maskiner til vidhalsede
Glastyper (Sylteglas o. l.). Paa Fig. 7 ses en
skematisk Fremstilling af denne Fremgangsmaade. I
Forformen <i>f</i> er afklippet en Klump glødende
G.; med Stemplet, »Keglen«, <i>K</i> trykkes Glasset
ud, saa at det fylder Formen, og derved
danner G.'s Munding og Hals. Keglen <i>K</i> og
Forformen <i>f</i> fjernes, medens Glasset bliver
hængende i den todelte Ring, der omslutter
Mundstykket. Færdigformen, <i>F</i>, klappes sammen om
Glasset, og ved Hjælp af Trykluft blæses Glasset
ud i Formen. Paa Tavle I, 3. Billede, ses en
saadan Maskine, til højre findes Stemplet med
den lille Kegle, der presser Glasset i Forformen;
denne er gledet ned ved at føres hen over en
Skraaplan, der ses forneden lige over
Fundamentet. Arbejderen er just beskæftiget med at
blæse Luft i Færdigformen ved Hjælp af
Pumpen, som ses til venstre. Fremstillingen af et
G. paa disse Maskiner tager 1/2—1 Minut.

Den store Omvæltning inden for
Glasfremstillingen kom først med Owens Maskine, der
arbejder fuldstændig automatisk, idet den selv
tager sit G. direkte fra Smelteovnen og
behandler det, indtil det som færdig Flaske kan
bringes til Kølerøret. Maskinen bestaar af 6—18
Arme, der er anbragte roterende omkring en
Akse, og som hver bærer en fuldstændig
Flaskemaskine. Den drives elektrisk og arbejder
saaledes, at en af Armenes Forforme dypper ned
i det smeltede G., Formen suges ved Hjælp af
Luft fuld, en Kniv afskærer det overflødige G.,
en kegleformet »Prikkel« tildanner
Mundstykket indvendig, Forformen aabnes og synker ned.
Færdigformen klapper sammen om den tynde
Glascylinder, som hænger i Mundstykket, og
som derpaa ved Trykluft bringes til at fylde
Formen. Gennem en Tragt kastes (omtr. hvert
3. Sek.) en færdig Flaske ud fra en af Armene;
oftest varmes Mundstykket med en Gasflamme
for at fjerne Støberande fra Formenes
Samlinger. — Næsten den største Vanskelighed ved
Konstruktionen af denne Maskine opstaar ved,
at der ved Sugning og Afskæring af Glasset
dannes Blære i selve Massen, som vilde
ødelægge den næste Flaske; dette undgaar Owen
paa genial Maade ved at tage Glasset inde fra
<sp>Drejewannen</sp>, der er indskudt mellem
Ovnen og Maskinen. Denne Drejewanne er et
stærkt opvarmet Lerbassin, i hvilket det
smeltede G. gennem en Lerrende løber ind; ved at
lade Drejewannen rotere opnaas, at Armene
ikke rører samme Punkt af Glasmassen, før
denne har passeret en Gang rundt og
Flammen derved har faaet Tid til at brænde
Blærerne bort. Paa Tavle II ses en 6-armet Owen's
Maskine fra Hellerup Glasværk. Bag Maskinen
til højre ses lidt af Drejewannen; den store
Skærm over Maskinen er beregnet til at lukke
for Drejewannen, naar Maskinen under
Standsning køres bort fra Ovnen. Nærmest paa
Billedet ses en af Armene med de forskellige
Formdele aabne. Til venstre for Maskinen staar den
eneste Arbejder, der er absolut nødvendig for
Driften: Manden, der flytter de færdige, varme
Flasker fra Maskinen til Kølerøret, som ses
længst til venstre. En Owen's Maskine kan
fremstille c. 30000 Flasker i et Døgn,
Patentretten er for Europa købt (for 12 Mill. Mark) af
et Syndikat, som regulerer Indførelsen af
Maskinerne efter Behovet.

Af andre særlige Fremstillingsmaader for G.
kan nævnes, at <sp>Glasrør</sp> laves ved, at en kort,
tyk, hul og glødende Glaspølse ved Hjælp af
Piben i den ene Ende og et Heftejern i den
anden trækkes ud, indtil den ønskede Diameter
er naaet; de bruges navnlig som
Udgangsmateriale for Glasblæserne (s. d.). Paa lgn. Maade
laves <sp>Glassilke</sp>, ved at trække fine
Glastraade ud af den smeltede Masse ved Hjælp
af hurtigt roterende Tromler. Det er ret
kostbart og benyttes derfor sikkert meget sjældnere
end alm. antaget til Forfalskning af Silke. Om
Anvendelse af farvede Traade se ogsaa under
<sp>Filigranglas</sp> og <sp>Millefioriglas</sp>.

<sp>Overfangsglas</sp> kaldes G., som bestaar af
2 ell. flere Sorter ell. Farver G. i tynde Lag
over hinanden. Det fremstilles enten ved, al
man over en lille »Post« G. af een Slags tager
mere G. af en anden Digel, ell. til finere G. ved
at blæse en Farve G. ind i en af en anden
Farve forud tildannet Tragt; de saaledes
sammensmeltede dobbelte Glaslegemer behandles
derefter paa sædv. Maade.

<sp>Jenaer</sp> Gascylinder G. bestaar af
Overfangsglas med forsk. Spænding; herved opnaas
stor Modstandsevne mod Temperaturforandring.

<sp>Vinduesglas</sp> fremstilledes i ældre Tid
som saakaldet <sp>Maaneglas</sp> eller
<sp>Kroneglas</sp> (se Fig. 8) ved, at en Glaskugle, <i>a</i>,
»heftes an« paa et Heftejern modsat
Piben (<i>b</i>), sprænges (»skrænges«) fra denne

<img>Fig. 7. Pres-Blæsning af Sylteglas (skematisk).</img>
