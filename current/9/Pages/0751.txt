<chapter name="Giskra, Karl">
<b>Giskra,</b> <sp>Karl</sp>, østerrigsk Statsmand, f. 29.
Jan. 1820 i Mähren, d. 1. Juni 1879, tog 1843
jur. Doktorgrad og blev 1846 Lærer i
Statsvidenskaberne ved Univ. i Wien. Under
Urolighederne Marts 1848 fremkaldte han
Studenternes Væbning i en akademisk Legion, var
siden Medlem af den tyske Nationalforsamling
i Frankfurt og tog virksom Del i dens
Forhandlinger lige indtil Maj 1849. Han maatte
derfor tage Ophold i Udlandet (det vestlige
Rusland) og turde først vende tilbage til
Østerrig i Slutn. af 1850, samt maatte arbejde som
Fuldmægtig hos Advokat Mühlfeld, indtil han
1860 selv fik Bevilling som Sagfører i Brünn.
Her valgtes han snart til
Kommunalbestyrelsen og til Mährens Landdag, samt derfra til
Rigsraadets Underhus, og var i disse
Forsamlinger en fremragende Taler og en af Førerne
for det liberale Helstatsparti og for Tyskerne
i Kampen mod Slaverne. Som Borgemester i
Brünn 1866 viste han stor Dygtighed under
Preussernes Besættelse af Byen og aabnede
de første Underhandlinger om Fred med
Bismarck. Maj 1867 blev han Underhusets
Formand og Decbr s. A. Indenrigsminister;
gennemførte 1868 Retsplejens Adskillelse fra
Forvaltningen og dennes Omordning samt
Udstykningsfrihed for Bønderne. Da han ikke kunde
udvirke en Valgreform, afgik han Apr. 1870
som Minister, men fortsatte sin politiske
Virksomhed i Underhuset indtil Febr 1879; bl. a.
bekæmpede han Grev Andrassy's Politik i det
østerlandske Spørgsmaal. Hans ivrige
Deltagelse i Bank- og Aktieforetagender skadede
hans politiske Indflydelse.
<i>E. E.</i>
</chapter>

<chapter name="Giskø">
<b>Giskø,</b> se <sp>Giske</sp>.
</chapter>

<chapter name="Gislasaga Súrssonar">
<b>Gislasaga Súrssonar</b> ['gi.slasaga-'su.rsonar],
Sagaen om Gisle Súrsson, er en af de isl.
Slægtsagaer fra Tiden c. 1200. Hovedpersonen er
Gisle Súrsson, der ved Skæbnens Ugunst
tvinges til at dræbe sin egen Svoger, Snorre
Gode's Fader, for at hævne sin anden Svoger og
Fostbroder, Vésteinn. Gisle dømmes til
Fredløshed paa Livstid. Denne Tilstand lever han
under i c. 13 Aar, efterstræbt af Fjender og
udsat for alle Farer og Savn, men hjulpet af
sin trofaste Hustru, Auðr, en af de isl.
Sagaers beundringsværdigste Kvindekarakterer.
Endelig lykkes det Gisle's Fjender at
overrumple ham og dræbe ham (c. 978). Gisle er
Digter og Drømmer, en taalmodig, brav og
hæderlig Personlighed med dybe Følelser og
ukuelig Kraft. Sagaen haves i fl. Haandskr.;
Beg. er i to af dem helt forsk., men ellers
er det alle Vegne een og samme Saga i
Virkeligheden; den indeholder en Del ægte Vers.
(Udg. under Titlen: »Tvær sögur af Gísla
Súrssyni« ved K. Gislason, 1849 og i Sagabibliotek
ved F. Jónsson, 1903).
<i>F. J.</i>
</chapter>

<chapter name="Gislason, Konrad">
<b>Gislason</b> ['g<sub>j</sub>i.slasån], <sp>Konrad</sp>, islandsk
Sprogforsker, f. 3. Juli 1808, d. 4. Jan. 1891.
Efter at være dimitteret fra Bessestad Skole
1831 kom han til Kbhvn for at studere Jura,
men vendte sig hurtig til Studiet af
Sprogvidenskaben. Skønt han var udrustet med
udmærkede Kundskaber i klassisk Filologi, blev
det den nordiske Sprogvidenskab, han med
Iver og Forkærlighed kastede sig over, og hvor
han snart skulde komme til at yde sit bedste,
navnlig efter at han 1839 var blevet udnævnt
til Arne-Magnæansk Stipendiat. S. A. udkom
hans første Bog, en Udg. af »Hrafnkelssaga«
(besørget af
ham og P. G.
Thorsen);
denne Udg. var m.
H. t. Metode
og sikkert
Udgiverblik af
en
grundlæggende Art.
Senere
besørgede G. andre
Sagaer, mest
efter et enkelt
ell. to
Haandskrifter:
»Droplaugarsonasaga« (1847),
»Tvær söigur
af Gisla
Súrssyni« (1849),
»ó6stbrœðrasaga« (1852) og — foruden Elucidarius
(1858) og »44 Prøver« (1860) — endelig den store
Udg. af Njála, hvis Tekst udkom 1875. G.'s
Udgivervirksomhed er præget af den
allerstørste Samvittighedsfuldhed og nøje Kendskab
til Skindbøgernes Skrivemaade og hele Væsen.
Det var ikke det egl. Indhold, der i første
Rk. interesserede ham, men Sproget og
Sprogformerne, og han indsaa hurtig, at her var
der saa at sige et uopdyrket Felt, som det
var af den største Vigtighed at bearbejde. 1846
udkom hans epokegørende Sprogværk:
»Frumpartar islenzkrar tungu« (det isl. Sprogs
Elementer), hvor Haandskrifternes Stavemaade og
Ordformer paa det grundigste blev fremstillede.
Dette var Forarbejder til en isl. Grammatik,
som tidlig blev planlagt, men hvoraf der kun
udkom første Hefte (1858). Fra først af havde
det været G. meget magtpaaliggende at vække
sine Landsmænds sunkne Sans for det gamle
Sprog og dets Behandling i Skrift; med det
Maal havde han sammen med nogle andre
begavede Landsmænd udgivet sit i litterær og
æstetisk-sproglig Henseende vigtige Tidsskrift
»Fjölnir« (9 Aarg.). Som et Led i denne med
afgørende Held førte Stræben staar G.'s store
dansk-islandske Ordbog (»Dönsk orðabók«,
1851). I en lang Rk. Aar var G. ogsaa
beskæftiget med Forarbejder til R. Cleasby's
islandsk-engelske Ordbog. — 1866 udkom en lille
Afhandling: »Strøbemærkninger til oldnordiske
Digte«, hvorved hans Beskæftigelse med
Skjaldepoesien indledes, der fra nu af blev hans
kæreste videnskabelige Sysselsættelse. I en Række
Afhandlinger har han givet grundlæggende og
uforgængelige Bidrag til den rette Forstaaelse,
ikke alene af enkelte Steder hos de gamle
Skjalde, men ogsaa af deres hele Maade at
digte og tænke paa. Som ingen anden er han
trængt ind i Skjaldenes Aand, og som ingen
anden besad han de nødvendige sproglige
Forudsætninger for at forstaa disse gamle
Olddigte. Med et genialt Skarpblik og metodisk
Sikkerhed lykkedes det ham at rette et Utal

<img>K. Gislason.</img>
