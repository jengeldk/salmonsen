efter Blomstringen siddende i visnet Tilstand; af
de 3 ydre Blade er det opadrettede større end
de to andre, som vender nedad og er sammenvoksede; 
af de 3 indre er det ene, Læben, meget stor, oppustet og
skoformet, medens de to andre er smalle og
udspærrede. 2 Støvknapper. Frugtknuden
er enrummet og har 3 vægstillede
Ægstole; i Arfladen er en oval Skive, dannet af
alle 3 Ar. Kapslen indeholder talrige
Frø. — C. 20 Arter i den nordligst
tempererede Zone. <sp>Stor F.</sp> (<i>C. calceolus</i> L.) er
i Danmark kun fundet paa en Kalkbakke
i Skoven ved Buderupholm (Skørping
Sogn, Jylland), hvor der, for at hindre
dens Udryddelse, ved Dansk Botanisk
Forenings Foranstaltning er opsat et Hegn om
en Del af Arealet. I Norge forekommer den
gennem hele Landet, men er sjælden.
Rodstokken er vandret; den 20—60 cm høje Stængel
har 3—5 omskedende, elliptiske og tilspidsede
samt bueribbede Løvblade. Blomsten er enlig
og endestillet (sjældent findes 2).Blomsterbladene 
er rødbrune, undtagen Læben, som er gul.
Blomstrer i Juni. Stor F. og andre Arter dyrkes
som Prydplanter i Varmhus ell. Koldhus. 

<img>Stor Fruesko.</img>

<i>A. M.</i>
</chapter>

<chapter name="Frug, Semjon Grigorjevitsch">
<b>Frug,</b> <sp>Semjon Grigorjevitsch</sp>, russ.
Digter, f. 1860 i den jødiske Landbrugskoloni
Bobrovyj-Kut i Sydrusland, d. 1916. Fra 1879
begyndte han at offentliggøre sine Digte; de
vakte Opmærksomhed, og Velyndere skaffede
ham Midlerne til at rejse til Petrograd, hvor
han bosatte sig og helligede sig til1 litterær
Virksomhed. Snart vandt hans Talent Anerkendelse 
ogsaa udenfor jød. Kredse, og hans Digte
fremkom i fl. af de betydeligste russ.
Tidsskrifter (Vestnik Jevropy, Russkaja mysl. o. a.).
Fortællende Digte lykkes kun sjældent for F.,
men som Lyriker kan han naa højt, især hvor
han vælger sit Emne fra Biblen ell. Jødefolkets
Historie. Hans første Digtsamling udkom 1885
og fulgtes af fl. a. (1887, 1898 og 1902). 

<i>H. C-e.</i>
</chapter>

<chapter name="Frugårdit">
<b>Frugårdit,</b> en Varietet af Mineralet <sp>Vesuvian</sp>,
som forekommer i brune og grønne Krystaller
ved Frugård i Finland.

<i>(N. V. U.). O. B. B.</i>
</chapter>

<chapter name="frugal">
<b>frugāl</b> (lat.), tarvelig, maadeholden, nøjsom;
deraf Substantivet <sp>Frugalitēt</sp>.
</chapter>

<chapter name="Frugoni, Carlo Innocenzo">
<b>Frugoni,</b> <sp>Carlo Innocenzo</sp>, ital. Digter
(1692—1768). Denne i sin Tid berømte Poet var
som ganske ung blevet indlemmet i et gejstligt
Broderskab, men han mærkede snart, at det
ikke var hans Kald at være Munk, og fik endelig
1733 Lov til at udtræde. Derpaa holdt han
Forelæsninger over Retorik omkr. i forsk. Byer og
ansattes til sidst som Hofdigter og Teaterdirektør 
i Parma, yndet først af det farnesiske Dynasti 
og dernæst af den bourbonske
Hertugfamilie. Han havde let ved at forme Vers og
vandt Ry som den sidste fremtrædende Digter
af »Arkadernes Akademi«, men ødslede sit
Talent bort paa Lejlighedsdigte og
Fyrstesmigrerier. F. benyttede med Forkærlighed de
urimede Jamber (<i>versi sciolti</i>). Han har ogsaa
skrevet Operatekster ligesom Metastasio. Udg.
af hans Værker saa Lyset i Parma (17<i></i>79, 9
Bd) og i Lucca (1779-80, 15 Bd).

<i>(E. G.). E. M-r.</i>
</chapter>

<chapter name="Frugt">
<b>Frugt</b> (bot.) kaldes den efter Befrugtningen
udviklede Frugtknude. Den indeholder Frøet
ell. Frøene, og den Del af den, der omslutter
disse, hedder <sp>Frøgemmet</sp>. Det følger
allerede heraf, at F. i bot. Forstand kun kan
forekomme hos blomsterbærende ɔ: frøbærende
Planter og endda ikke hos de laveste Former
af disse, saasom Koglepalmerne. efterdi disse
har aabne ɔ: ikke til nogen Frugtknude
sammensluttede Frugtblade. M. H. t. de mange
forsk. F., som findes, kan man efter visse
Hovedejendommeligheder ved dem inddele dem i
bestemte Kategorier, men det maa dog stadig
erindres, at der ret hyppig findes Overgangsformer 
mellem disse. For det første kan alle
F. deles i <sp>Flerfoldsfrugter</sp> og
<sp>Enkeltfrugter</sp>; disse sidste er opstaaede af
een Frugtknude i een Blomst og kan atter
inddeles i <sp>opspringende</sp> ɔ: Kapsler, som
tillige i Reglen er flerfrøede, og hvoraf der gives
fl. Særformer (se <sp>Buddike</sp>, <sp>Bælg</sp>,
<sp>Skulpe</sp>, <sp>Porekapsel</sp>), samt <sp>uopspringende</sp>. 
Disse er atter enten <sp>tørre</sp> (se <sp>Nød</sp>,
<sp>Spaltefrugt</sp>, <sp>Ledfrugt</sp>) ell. <sp>saftige</sp>
(se <sp>Bær</sp>, <sp>Stenfrugt</sp>). I Reglen er bestemte
Frugtformer knyttede til bestemte, systematiske
Grupper; Maskeblomstrede har saaledes
Kapsler, Læbeblomstrede Spaltefrugter. Sjældnere,
f. Eks. hos Oliefamilien, Natlysfamilien, findes
fl. forsk. F. fordelte paa forsk. Slægter.

Nogle Botanikere skelner mellem <sp>ægte</sp> og
<sp>falske F.</sp>; en <sp>falsk F.</sp> er en saadan, som
er dannet af mere end Frugtknuden ell., efter
andres Definition, af mere end Frugtbladene.
Da nu Frugter af oversædige Blomster (se
Blomst), f. Eks. Æbler, Pærer, Stikkelsbær,
Græskar, delvis er Aksedannelser, kommer
saadanne altsaa til at høre til denne Kategori,
hvortil i øvrigt ellers saadanne som Morbær,
Brødfrugt og Ananas, altsaa hele
<sp>Frugtstande</sp>, hører, ell. Elefantlus (<i>Anacardium</i>),
hvor Blomsterstilken svulmer op og bliver
kødfuld, samt Jordbær, hvor den midterste Del af
Blomsterbunden bliver saftig og velsmagende. I
den nyere Tid stræber man at komme bort fra
Udtrykket »falsk« F., da de derunder
indgaaende F. ell. Frugtstande let og bedre lader sig
indordne under andre Kategorier.

Til F.'s Udvikling ɔ: til den Række
Forandringer i Størrelse, Indhold og Farve, som
foregaar med Frøgemmet, gives Stødet ved
Bestøvningen, og ofte kan en F. dannes, uden at dens
Frø indeholder Kim; i en saadan F., som f,
Eks. kan forekomme hos visse Kulturplanter
(Bananer, Korender, Pæresorter), er altsaa
netop de mindre vigtige Dele dannede. (Se i
øvrigt <sp>Frugtknude</sp>, <sp>Bestøvning</sp>,
<sp>Frøspredning</sp>).

<i>V. A. P.</i>
</chapter>
