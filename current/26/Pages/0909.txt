i 1.—3. Distrikt med Kontorer henholdsvis i
Kjøbenhavn, Aabenraa og Aarhus.
Distriktsstyrelsen har indenfor de angivne Omraader
Tilsyn med Post- og Telegrafkontorer, i
Bygningssager samarbejder Overinspektøren og
Distriktsingeniøren. Endvidere har
Overtelegrafbestyreren Ledelsen af Hovedtelegrafstationen i
Kjøbenhavn og afgør for denne selvstændig
visse administrative Forretninger.
Sammenlægningen af Postkontorer og Telegrafstationer er
fremmet med stor Kraft, saaledes at
selvstændige Telegrafkontorer 2 Aar efter Etaternes
Sammenslutning kun opretholdes i Kjøbenhavn,
Fredericia og Aarhus, medens
Telegrafforretningerne i øvrigt udføres jævnsides med
Postforretninger ved alle Kontorer, som betegnes
»Postkontorer«. Den ved Sammenslutningen
tilsigtede Personalebesparelse er, for i nogen
Maade at undgaa Afskedigelser, foreløbigt
opnaaet ved at sætte et større Antal Kontorister
paa halv Tjeneste med halv Løn, men de vil
efterhaanden kunne opnaa fuld Tjeneste. For
at gøre Assistentpersonalet fuldt anvendeligt i
den samlede Post- og Telegraftjeneste er der
etableret Kursus, omfattende de praktiske Fag.
For øvrigt er Sammenarbejdningen af de to
Administrationssystemer lettet betydeligt ved
den tidligere skabte Ensartethed for
Tjenestemænd ved de generelle Regler for Arbejdstid,
Overarbejde m. v. samt paa Budgetomraadet.
Indordningen af Personalet i en fælles
Anciennitetsrække er foretaget i Forstaaelse med
Personalets Organisationer. Der er antaget en Del
unge Mennesker i Alderen 15—16 Aar som
Cyklebude til Udbringning af Telegrammer og
Ekspresforsendelser, og de Paagældende kan
efter tilfredsstillende Tjeneste nogle Aar vente
Ansættelse som Reservepostbude. Alle til
midlertidig eller fast Beskæftigelse antagne
Personer maa straks afgive skriftligt Løfte paa
Ære og Samvittighed om at overholde Post- og
Telegrafhemmeligheden. Ved Sammenslutningen
af de to Etater er der for Finansaaret 1927—28
beregnet en Besparelse af 843000 Kr., men
Forholdet har kun virket en Del af Aaret, og
Beregningen er delvis efter Skøn. Naar
Sammenslutningen ad Aare kommer til at virke fuldtud,
saaledes at overtalligt Personale ikke mere
tynger Budgettet, regnes der alene paa denne
Konto med en Besparelse paa c. 2 Mill. Kr.,
og ved Benyttelse af Lokaler m. v. kan der
paaregnes en Besparelse af c. 1/4 Mill. Kr. I
Forholdet overfor Publikum er dels opnaaet
den Mulighed for Takstnedsættelser, der
betinges af en billig Administration, dels Fordelen
ved at Post- og Telegrafforretninger nu kan
afgøres paa samme Sted. Endvidere maa det
nævnes, at Telegramindleveringsstederne i
Kjøbenhavn er forøget betydeligt i Antal, ligesom
Ekspeditionstiden visse Steder er udvidet, og
Afsendere af Telegrammer kan erlægge Gebyret
ved Anbringelse af Frimærker paa Blanketten,
hvilket kan være ganske bekvemt. For
Personalet har Sammenslutningen af de to Etater
derimod betydet en væsentlig Forringelse,
navnlig af Avancementsudsigterne, idet der er
inddraget et stort Antal Stillinger, som
Lokal-Chefer, Fuldmægtige og Kontrolører, medens
Antallet af avancementskvalificerede Assistenter er
uforandret. For øvrigt har Sammenslutningen
bevirket en gennemgribende Ændring af
Regnskabsformerne saavel som af
Tjenestereglementer og Statistik, og de to Etaters Museer og
Biblioteker er blevet samarbejdet. Biblioteket
omfatter nu c. 9000 Bind foruden c. 3000 Bind
telegraf- og telefonteknisk Litteratur, der tjener
som Haandbibliotek for Teknisk
Ekspeditionskontor.

Antallet af Postkontorer er i 1929 steget til
257 og af Postekspeditioner til 854, af hvilke
37 udfører Telegrafforretninger. Der er 294
Brevsamlingssteder, hvoraf 11 med
Telegrafforretninger. Antallet af Indbyggere pr. Posthus
er nu c. 2500 imod 4600 i 1870 og 2800 i 1890.
Det gennemsnitlige Areal pr. Posthus er 32
km<sup>2</sup>, medens det i 1910 var 38, i 1890 53 og i
1870 endog 103 km<sup>2</sup> pr. Posthus. I Forhold til
Folkemængden er Landets Forsyning med
Posthuse saaledes omtrent dobbelt saa god og i
Forhold til Arealet mere end 3 Gange saa god
som i 1870. Der er 4343 Frimærkesalgssteder og
9812 Postbrevkasser. Antallet af
Telegrafkontorer, Telegrafekspeditioner og
Jernbanetelegrafekspeditioner er 959 imod 778 i 1920 og 601
i Aaret 1900. Antallet af Indbyggere pr.
Telegrafstation er 3600 imod 5200 i 1890 og 12200 i
1871. Det gennemsnitlige Areal pr.
Telegrafstation er 45 km<sup>2</sup>, medens det i 1910 var 58, i 1890
93 og i 1871 264 km<sup>2</sup> pr. Telegrafstation. I
Forhold til Folkemængden er Landets Forsyning
med Telegrafstationer saaledes 3 à 4 Gange og
i Forhold til Arealet omtrent 6 Gange saa god
som i 1871. Af Telegrafstationerne er 178
tillige Statstelefon-Centralstationer. Antallet af
Radiotelegrafstationer er 365, nemlig 17
Kyststationer og 348 Skibsstationer; for offentlig
Korrespondance er kun en Del af førstnævnte
aabne. Ved Sammenslutningen af de to Etater
er Personalet foreløbigt formindsket med 343
Personer, deraf er 176 afskediget med Pension,
48 døde og Resten afskediget uden Pension.
P.- og Telegrafvæsenets Regnskaber
balancerede i Aarene 1870—1871 med 3 1/2 Mill. Kr., i
1927-28 med 63 Mill Kr. I sidstnævnte Aar
var Indtægtssidens Hovedposter: Porto af
Breve, Pakker og Pengeforsendelser 42422000
Kr., Postgiro 948000 og Porto af Aviser 4719000
Kr., Telegramgebyrer 4952000 Kr.,
Telefongebyrer 5245000 Kr. og Abonnementsudgift for
direkte Telegraf- og Telefonforbindelser 1377000
Kr. Paa Udgiftssiden dominerer Lønninger og
Pensioner m. v. til Personalet med 45 Mill. Kr.
eller 71,5 % af den samlede Udgift, medens
Postbefordring og Vedligeholdelse af Anlæg
beløber sig til 17,1 %, Kontorhold, Materiel og
Tryksager til 4,6 % og Renter og Afskrivning
til 6,8 %. Værdien af P.- og Telegrafvæsenets
Anlæg m. v. var ved Udgangen af Finansaaret
1927—28: Faste Ejendomme og Grunde 19148000,
Telegraf-, Telefon- og Radioanlæg 23813000,
Færgeanlæg samt Færger og Automobiler
1355000, Varebeholdninger (derunder
Uniformer) 2323000 og Inventar 473000 Kr., i alt
47112000 Kr.
