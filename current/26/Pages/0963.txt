<chapter name="Sandbjerg">
<b>* Sandbjerg,</b> Sædegaard i Nybøl Herred,
oprettet af Hertug Hans den Yngre af 4
Bøndergaarde. Ved de sønderborgske Hertugers
Konkurs kom den 1667 under Kronen. Conrad
Reventlow købte den 1673, 8 Aar senere
ophøjedes han i Grevestanden, og S. blev derefter
Lensgrevskabet Reventlows Hovedsæde. Godset
udparcelleredes 1788, og samtidig overdroges
Bøndergodset i Arvefæste til Bønderne. 1864
anvendtes Sandbjerg Palæ til Lazaret. Areal
133 ha.
<i>N. J.</i>
</chapter>

<chapter name="Sandburg, Carl">
<b>* Sandburg,</b> <sp>Carl</sp> ['sändbə.g], amerikansk
Digter, f. 6. Jan. 1878 i Galesburg, Illinois. Efter
en tilfældig Skolegang begyndte han i tretten
Aars Alderen at arbejde og indtog i Løbet af de
næste 6 Aar de forskelligste Stillinger: var
Mælkemand, ansat hos en Barber,
Maskinmand ved et Teater, Tallerkenvasker og
Høstarbejder — indtil Krigen mod Spanien brød ud
i 1898, og han meldte sig som Frivillig. Efter
sin Hjemkomst fra Porto Rico studerede han i
fire Aar ved Lombard Kollegiet i Galesburg
(1898—1902), hvor han blev populær, dels som
fremragende Basket-ball Spiller, dels som
Redaktør af Kollegie-Bladet. Efter at have forladt
Kollegiet forsøgte han sig i forskellige Stillinger,
indtil han slog sig til Ro ved Journalistikken. I
1904 udgav han et Hefte bestaaende af 22 Digte,
hvori han viser sig stærkt paavirket af Walt
Whitman. Men det var først tolv Aar efter, at
han slog igennem som Digter med Samlingen
<i>Chicago Poems</i> (1916), hvor det industrielle
Amerika for første Gang lader sin Stemme høre.
Hans Vers er kraftige, haarde — ja brutale.
Han siger en Ting lige ud og gaar ikke af Vejen
for Slang. Han skriver som oftest i urimede
Vers, og de Ting, han besynger, er Maskinerne
med deres Larm og evigt drejende Hjul.
Digtsamlingen vakte en Storm af Modsigelse, og han
blev beskyldt for ikke at kende Prosa fra Vers
— for Brutalitet, ja for Vulgaritet. Men hans
Modstandere oversaa, at der var Blidhed bag
ved Styrken hos S., Ømhed bag ved Brutaliteten.
Hans næste Digtsamlinger: <i>Cornhuskers</i> (1918),
<i>Smoke and Steel</i> (1920) viser dette i endnu
højere Grad. Hans Evner rækker vidt: fra det
voldsomme, ja næsten ustyrlige <i>Digt To a
Contemporary Bunkshooter</i> til det milde, stille <i>Cool
Tombs</i>. For ham er Realismen ikke det
vigtigste, den er blot et Springbræt ind i
Mysticismen.
<i>E. B.</i>
</chapter>

<chapter name="Sandby">
<b>Sandby,</b> Jernbaneholdeplads,
Holbæk—Nykøbing Sj.-Banen. (Se <sp>Danmark</sp>,
Samfærdselskortet, <i>Suppl</i>.).
</chapter>

<chapter name="Sandbøsser">
<b>* Sandbøsser</b> benyttes ved Fjernelsen af
Stilladset for murede, Beton- eller
Jernbeton-Hvælvinger. Under Opførelsen bæres disse
Hvælvinger nemlig af et <sp>Stillads</sp> (s. d.), og
naar Opmuringen eller Støbningen er fuldendt
og Hvælvingen i Stand til at bære sig selv, skal
Stilladset fjernes, hvilken Operation i
Almindelighed indledes ved en lodret Sænkning.
Denne maa foretages med yderste Forsigtighed, jævnt
og langsomt, for ikke at beskadige Hvælvingen,
og til Opnaaelsen heraf har man forskellige
Fremgangsmaader og Apparater, blandt hvilke
S. er et af de vigtigste. En S. bestaar af en
Cylinder af Støbejern, Pladejern eller lignende,
fyldt med rent, tørt Sand og forneden forsynet
med en eller flere smaa Udløbsaabninger, der
kan lukkes med en Prop. I Cylinderen
passer foroven et Stempel nogenlunde tæt, og
herpaa hviler den Del af Stilladset, som skal
sænkes. Saadanne S. indskydes paa en Række
Punkter mellem den nederste, faststaaende Del
af Stilladset og Overdelen (Buestillingerne), og
Sænkningen iværksættes da ved samtidig at
aabne for Udløbsaabningerne for Sandet. Der
maa specielt sørges for at beskytte Sandet i
Bøsserne mod Fugtighed, i hele den Tid
Opførelsen staar paa. S. har i de senere Aar ogsaa
været benyttede til Sænkning af
Overbygningen for Jernbroer i Tilfælde, hvor det har været
nødvendigt at foretage Monteringen i et højere
liggende Niveau end det, hvori den færdige
Bro skal befinde sig.
<i>A. O-d.</i>
</chapter>

<chapter name="Sande">
<b>Sande,</b> <sp>Herred</sp>, Nord-Jarlsberg
Sorenskriveri, Holmestrand Politidistrikt, Vestfold
Fylke. Antagen Formue 1927 var 16,2 Mill. Kr.
og Indtægt 3698529 Kr.
<i>M. H.</i>
</chapter>

<chapter name="Sande">
<b>Sande,</b> <sp>Herred</sp>. Antagen Formue 1927 var
2673000 Kr. og Indtægt 683058 Kr.
<i>M. H.</i>
</chapter>

<chapter name="Sandefjord">
<b>Sandefjord.</b> Areal 1,23 km<sup>2</sup>, med 5651 Indb.
S. staar med Bilruter i Forbindelse med Kodal
14 km, Tevang 8 km, Sørby i
Sande Herred 12 km, Bogen 10
km; Aasrum i Hedrum 13 km,
Larvik 18 km. Handelsflaaden
bestod i 1927 af 82 Dampskibe
paa tilsammen 110877 Bruttotons,
7 Motorfartøjer paa tilsammen
2262 t og 4 Sejlskibe paa
tilsammen 5966 t, optjent Bruttofragt
i Udenrigsfart 3,4 Mill. Kr.,
Ejendommenes Skattetakst var
16,1 Mill. Kr. Den antagne
Formue var 35,2 Mill. Kr. og Indtægt 13,4 Mill. Kr.
Toldintraderne udgjorde 259000 Kr. Ved
Stortingsvalget i 1927 var der 3048
Stemmeberettigede, heraf afgav 72,1 % Stemme.
Sammen med de øvrige Byer i Vestfold vælger S.
4 Repræsentanter til Stortinget. Kommunens
Gæld pr. 30. Juni 1927 var 1547000 Kr.
<i>M. H.</i>

<img>Sandefjord Vaaben.</img>
</chapter>

<chapter name="Sandeherad">
<b>Sandeherad,</b> <sp>Herred</sp>. Antagen Formue
1927 var 32,5 km<sup>2</sup> og Indtægt 13110695 Kr.
<i>M. H.</i>
</chapter>

<chapter name="Sandeid">
<b>* Sandeid,</b> <sp>Herred</sp>, Ryfylke Sorenskriveri,
Rogaland Politidistrikt, R. Fylke. Areal 63,5
km<sup>2</sup> med (1928) 558 Indb. Antagen Formue 1927
var 1378000 Kr. og Indtægt 254425 Kr.
<i>M. H.</i>
</chapter>

<chapter name="Sandels, G.">
<b>Sandels,</b> <sp>G.</sp> 1920 udkom »G. S. en
minnesbok« (med Bidrag af A. Brunius, A. Romdahl,
J. Thiis m. fl.).
<i>A. Hk.</i>
</chapter>

<chapter name="Sandemose, Aksel">
<b>* Sandemose,</b> <sp>Aksel</sp>, dansk Forfatter, f.
1899. Debuterede i Johs. V. Jensens Tidsskrift
»Forum« og var i sine første Bøger stærkt
afhængig af J. V. Jensen. Skildrer i »Fortællinger
fra Labrador« (1923) med en haard, brat
short-story-Stil Kampe mellem Dyr, Søfolks Slagsmaal
om Kvinder, ynder eksplosive Enkeltheder og
sammenbrækkende Kompositioner, som spiller
fra raa Erotik til Sømænds
Harmonika-Sentimentalitet. I »Storme ved Jævndøgn« (1923) skildrer
han Mødet mellem den Primitivitet, han
kommer fra, og Civilisationen hjemme. Romanen
»Ungdomssynd« (1924) er et Kaos af barske
