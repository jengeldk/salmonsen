Dokument), der er tjenligt til at benyttes som
saadant i et Retsforhold.

Under Bestemmelsen om Dokumentfalsk er i
Loven endvidere medtaget Anvendelsen af
eftergjort eller forfalsket Stempelpapir,
Stempelmærker, andre til Berigtigelse af offentlige
Skatter og Afgifter tjenende Mærker (f. Eks.
Banderoler ved Tobaks- og Vinbeskatningen)
samt Postfrimærker. Straffen er Fængsel indtil
8 Aar. En forholdsmæssig mindre Straf kommer
derhos til Anvendelse paa den, der gør Brug
af et tidligere benyttet Papir eller Mærke, paa
hvilket Tegnet paa den tidligere Benyttelse (f.
Eks. Overstemplingen) er fjernet. Det er vel
tvivlsomt, om Bestemmelsen om disse Mærker
o. l. henhører under Dokumentfalsk, da
Mærkerne næppe kan siges at være Bevisbærere,
men snarere skal tjene til Beviser for offentlige
Afgifters Erlæggelse. Betingelsen for
Anvendelsen af Straf i disse Tilfælde er ogsaa, at
Mærket o. s. v. er taget i Brug. Om F. med Hensyn
til andet end Dokumenter, se nærmere
<sp>Varefalsk</sp>.
<i>E. L-n.</i>
</chapter>

<chapter name="falsk Angivelse">
<b>falsk Angivelse.</b> Den, som ved f. A.,
Anmeldelse til eller Forklaring for Ret eller
Øvrighed eller ved andre Midler søger at bevirke,
at en Uskyldig sigtes eller dømmes for en
strafbar Handling, straffes, hvis denne
paagældende strafbare Handling ikke kan medføre
højere Straf end Hæfte (s. d.) i 3 Maaneder,
selv med Hæfte eller med Fængsel i indtil 3
Aar, i andre Tilfælde med Fængsel indtil 6
Aar (Borgerlig Straffelov af 15. Apr. 1930, §
164). Har Forbrydelsen medført Velfærds
Fortabelse for nogen, eller har dette været
tilsigtet, er Straffen for den f. A. dog Fængsel
fra 2—16 Aar. En ny Bestemmelse i dansk Ret
er det, naar Loven bestemmer, at det i den
Dom, der afsiges over den, der har gjort sig
skyldig i f. A., kan bestemmes, at
Domsslutningen og saa meget af Domsgrundene, som
Retten skønner fornødent, ved offentlig
Foranstaltning skal kundgøres i en eller flere offentlige
Tidender.

En mildere Straf, nemlig Bøde, Hæfte eller
under skærpende Omstændigheder Fængsel
indtil 1 Aar, er foreskrevet for den, der til
Øvrigheden anmelder en strafbar Handling, der ikke
er begaaet. Den samme Straf er anvendelig paa
den, som til Kongen, Rigsdagen, Domstol eller
Øvrighed indgiver falske Klagemaal.
<i>E. L-n.</i>
</chapter>

<chapter name="Falskmøntneri">
<b>Falskmøntneri.</b> Ligesom Straffeloven af 1866
opstiller Borgerlig Straffelov af 15. Apr. 1930
3 Arter af forbryderske Handlinger med
Hensyn til Penge, nemlig Eftergørelse,
Forfalskning og Udgivelse. Den tidligere anvendte
Sondring mellem danske og fremmede Penge og
den mindre Straf for F. med Hensyn til disse
sidste er forladt, da den under Hensyn til det
moderne internationale Samkvem maatte anses
for unaturlig. Penge omfatter baade Sedler og
Miønter, og Forudsætningen er, at de
paagældende Penge er gangbare, altsaa at de, hvis
de var ægte, var lovlige Betalingsmidler.
Straffen er bestemt under eet for disse tre Arter af
F., idet den, som eftergør eller forfalsker
Penge for at bringe dem i Omsætning som ægte,
eller som i samme Hensigt forskaffer sig eller
andre eftergjorte eller forfalskede Penge eller
udgiver saadanne falske Penge, straffes med
Fængsel indtil 12 Aar (§ 166-167). Har
Udgiveren selv modtaget Pengene i god Tro, kan
Straffen dog nedsættes til Hæfte (s. d.) eller
Bøde. Som det fremgaar af Formuleringen, er
Forbrydelsen allerede fuldbyrdet, naar
Eftergørelsen og Forfalskningen har fundet Sted.
Er Forfalskningen sket ved at formindske
Værdien af gangbar Mønt (f. Eks. ved at affile
Guldmønter), er Straffen mindre, nemlig
Fængsel indtil 4 Aar, idet dette Forhold, omend det
er F., dog rummer en mindre Fare for
Omsætningen. For Udgivelsen af eftergjorte eller
falske Penge er der ogsaa fastsat en ringere Straf,
naar Gerningsmanden kun har Formodning om,
at de er eftergjorte eller falske, og har han
selv modtaget dem i god Tro, kan Straffen
endog under formildende Omstændigheder
bortfalde. Straffeloven ophæver Loven af 30. Novbr.
1874 om Forbud mod Efterligning af Mønt og
Pengesedler m. m., idet den indeholder en
Bestemmelse om Straf (Bøde) for den, som
forfærdiger, indfører eller udspreder Genstande,
der ved Form og Udstyr frembyder væsentlig
ydre Lighed med Penge eller med et til
almindelig Omløb bestemt Værdipapir. Denne
Bestemmelse, der altsaa nu omfatter mere end
Mønt og Pengesedler, er anvendelig i Tilfælde,
hvor der ikke er Tale om F., fordi der ikke
foreligger Hensigt til at bringe Pengene i
Omsætning som ægte, f. Eks. naar Pengesedler
efterlignes ved Trykning i et Blad i
Reklameøjemed.
<i>E. L-n.</i>
</chapter>

<chapter name="Falskmøntnerikonventionen">
<b>* Falskmøntnerikonventionen,</b> en
international Traktat om Bekæmpelse af
Falskmøntneri, som vedtoges paa en Konference i Genève
20. Apr. 1929, er det første positive Resultat
af Bestræbelserne for at internationalisere
Strafferetten i de enkelte Lande. Konventionen,
der er underskrevet af Danmark, Norge og 28
andre Stater, opregner visse Handlinger, som
hver af de kontraherende Magter forpligter sig til
at straffe som almindelige Forbrydelser,
nemlig 1) i ond Tro at eftergøre eller forfalske
Penge (eller Pengesedler), uanset de hertil
anvendte Midler, 2) i ond Tro at sætte falske
eller forfalskede Penge i Omløb, 3) i
Udgivel-seshensigt at indføre, modtage eller skaffe sig
falske Penge vidende om, at de er falske, 4)
Forsøg paa disse Forbrydelser og forsætlig
Meddelagtighed deri, og 5) i ond Tro at
fremstille, modtage eller skaffe sig Apparater eller
andre Genstande, som efter deres Natur er
bestemt til Eftergørelse eller Forfalskning af
Penge.

Efter mange Lovgivninger, f. Eks. den
danske, straffes Eftergørelse og Forfalskning af
indenlandske Penge strengere end Eftergørelse
og Forfalskning af udenlandske (se
<sp>Falskmøntneri</sp>). I Modsætning hertil bestemmer
Traktaten, der hviler paa Landenes fælles
Interesse i at bekæmpe Falskmøntneri, at der i
Straffens Størrelse fremtidig ikke maa gøres
Forskel mellem inden- og udenlandske Penge.
Herefter beskyttes fremmede Penge saaledes
paa lige Fod med Landets egne. Hvilken Straf
der skal anvendes, overlades det som hidtil
