Materiale af Aalelarver. Den oprindelige Plan om, at
Skibet paa Hjemrejsen skulde fortsætte
Undersøgelserne, maatte opgives, idet Skonnerten ved
Juletid 1913 forliste paa den lille britiske Ø
Anegada i Vestindien.

Paa Grund af Verdenskrigens Udbrud i 1914
maatte alle Planer om Udsendelse af
oceanografiske Ekspeditioner foreløbig stilles i Bero,
men allerede i Foraaret 1920 blev den næste
transatlantiske Ekspedition udsendt herhjemme
fra. Det var med den 4 mastede Motorskonnert
»Dana«, der med stor Beredvillighed var
stillet til Disposition af Østasiatisk Kompagni i
Kjøbenhavn. I Løbet af et halvt Aarstid blev
der indsamlet, foruden et rigt Materiale af
andre Organismer, et meget anseligt Antal
Aalelarver, og det lykkedes derved at fastslaa, at
Aalens Yngleplads ligger langt ude i den
centrale Del af Atlanterhavet, der almindeligt
kaldes Sargassohavet. Med St. Thomas som Basis
blev der yderligere med nævnte Skonnert i
Foraaret 1921 foretaget et Krydstogt i samme
Havomraade, og det derved indsamlede Materiale
supplerede paa bedste Maade de allerede
opnaaede Resultater vedrørende Aalens
Yngleomraade og Aalelarvernes Opvækst og Vandringer
mod Europas Kyster.

Paa de hidtil nævnte Ekspeditioner tværs over
Atlanterhavet havde det ikke været muligt at
foretage egentlige Dybhavsundersøgelser, idet de
benyttede Skibe kun i ringe Grad havde været
indrettede med dette for Øje. En Trawldamper,
som den danske Stat i 1920 havde købt i
England, blev imidlertid specielt udrustet til
Havundersøgelser og med dette Skib, der ligeledes
fik Navnet »Dana«, er der siden foretaget store
og omfattende Undersøgelsestogter. Saaledes
startede <sp>Dana-Ekspeditionen
1921—22</sp> allerede i Slutningen af August 1921 og
vendte først tilbage i Begyndelsen af Juli 1922.
Medens Staten stillede ovennævnte
Havundersøgelsesdamper »Dana« til Raadighed, blev
Togtet i øvrigt bekostet af private Midler. Den
videnskabelige Stab bestod, foruden af Lederen
Professor Johs. Schmidt, af en Række yngre
Videnskabsmænd. Togtet strakte sig tværs over
Atlanterhavet fra det vestlige Middelhav til
Vestindien og det karibiske Hav, hvorfra der
gennem Panamakanalen blev foretaget en kort
Afstikker ud i Stillehavet. I alle de
gennemsejlede Omraader blev der udført hydrografiske
og biologiske Undersøgelser ned til meget store
Havdybder, og Ekspeditionen hjembragte store
Samlinger af Dybhavsorganismer. De
hydrografiske Data saavel som Bearbejdelsen af en
Række Dybhavsfisk er blevet offentliggjort i
Publikationsserien <i>The Danish
»Dana«-Expeditions 1920—22 in the North Atlantic and the
Gulf of Panama</i>, der udgives paa Rask-Ørsted
Fondets Bekostning.

I Somrene 1924—27 var
Havundersøgelsesskibet »Dana«, under Professor Schmidts Ledelse,
paa Undersøgelsestogter i Farvandene omkring
Færøerne og Island, hvor der især blev udført
Undersøgelser af Betydning for det praktiske
Fiskeri. I Sommeren 1925 udstraktes
Undersøgelserne ogsaa til grønlandske Farvande, hvor
de foretoges under Ledelse af Professor, Dr.
Ad. S. Jensen.

Den største og mest vidtrækkende af alle
danske videnskabelige
Havundersøgelsesekspeditioner, <sp>Carlsbergfondets
oceanografiske Ekspedition omkring Jorden
1928—30</sp>, var, som Navnet siger, en
Jordomsejlingsekspedition, der blev bekostet af
Carlsbergfondet. Staten stillede
Havundersøgelsesdamperen »Dana« til Raadighed for
Ekspeditionen, hvis videnskabelige Stab bestod af Prof.
Johs. Schmidt som Leder samt 5—6 yngre
Videnskabsmænd. Togtet startede fra Kjøbenhavn 14.
Juni 1928 og vendte hjem 30. Juni 1930.
Ekspeditionens Rute var i Hovedtrækkene følgende:
Fra det vestlige Middelhav tværs over
Atlanterhavet, gennem Panamakanalen og over
Stillehavet til New Zealand og Australien; derfra til
det malajiske Arkipelag og til Siam og Kina,
tilbage til Hollandsk Indien, tværs over det
indiske Hav, Syd om Afrika og ind i
Middelhavet. Da Ekspeditionen i teknisk Henseende
var udrustet med de mest moderne Apparater
og Redskaber, var det muligt at foretage meget
omfattende Undersøgelser saavel i biologisk som
i hydrografisk Henseende, og paa Togtet blev
der indsamlet et overordentligt rigt Materiale
af alle mulige Organismer i de forskellige
Havomraader og lige fra Overfladen og ned til
meget anselige Havdybder. Af moderne
Apparater om Bord maa især fremhæves
Ekko-Loddeapparatet, der muliggjorde, at der med
korte Mellemrum og under Skibets Fart kunde
tages Lodskud overalt, hvor Skibet kom frem.

Foruden de ovenfor omtalte m. v. E., der
er udsendt fra Danmark i de sidste 30 Aar, vil
der være Anledning til yderligere at nævne
»<sp>Tjalfe-Ekspeditionen</sp>«, der i Aarene
1908 og 1909, under Ledelse af Professor <sp>Ad.
Jensen</sp>, foretog marin-biologiske
Undersøgelser i vestgrønlandske Farvande samt
»<sp>Godthaab</sp>«-<sp>Ekspeditionen</sp> 1928, som med
Kaptajn <sp>Riis-Carstensen</sp> som Chef
udførte videnskabelige Undersøgelser i
Davisstrædet og tilgrænsende grønlandske Farvande. Paa
adskillige af de til Grønland udsendte
Ekspeditioner (se <sp>Nordpolsekspeditioner</sp>)
har der medfulgt Videnskabsmænd, der har
indsamlet Materiale af marine Organismer, men
dette gælder i øvrigt frem for alt for de af
<i>Dr. phil.</i> <sp>Th. Mortensen</sp> startede
Indsamlingsekspeditioner til Stillehavet (1914—16), til
det malajiske Arkipelag (1922) og til Java,
Sydafrika m. m. (1929—30), hvor der til Zoologisk
Museum i Kjøbenhavn er indsamlet et
overordentligt rigt Materiale af Havdyr.
<i>P. Jespersen.</i>
</chapter>

<chapter name="Marittuno">
<b>Marittuno,</b> se <sp>Ægadiske Øer</sp>.
</chapter>

<chapter name="Maritzburg">
<b>Maritzburg,</b> d. s. s. <sp>Pieter Maritzburg</sp>.
</chapter>

<chapter name="Mariupol">
<b>Mariupol</b> (ukrainisk <sp>Mariupil</sp>), har 40825
Indb. (1926), heraf 36 % Russere, 26 %
Ukrainere, 23 % Jøder, 12 % Grækere og andre.
M. er den vigtigste Kuludførselsby ved det
asovske Hav. Under Borgerkrigene 1917—20 var M.
stærkt omkæmpet og blev først i Jan. 1920
endeligt erobret Sovjettropperne.
<i>W. P.</i>
</chapter>

<chapter name="Mariut Sø">
<b>* Mariut Sø,</b> den vestligste af de store
Laguner uden for Kysten af Nildeltaet. Paa
Tangen mellem M. og Middelhavet ligger
Alexandria.
<i>M. V.</i>
</chapter>
