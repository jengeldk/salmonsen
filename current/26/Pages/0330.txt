[Wiesbaden 1928]. En god kritisk Behandling giver
<sp>Sherard Vines</sp> i <i>Movements in Modern
English Poetry and Prose</i> [1927]. Lyriske
Antologier: <i>Modern British Poetry ed.</i> <sp>Louis
Untermeyer</sp> [1925, med Biografier];
<i>Selections from Modern Poetry ed.</i> <sp>J. C. Squire</sp>
[1927]).
<i>E. B.</i>
</chapter>

<chapter name="England (Teater)">
<b>Teater.</b>

Blandt det store Publikum beherskes Smagen
endnu af <i>musical comedies</i>, grovkornet Komik
eller vammel Sentimentalitet, men i E. som
andetsteds findes Skuespillere, der, skønt deres
Navne ikke, som de nu afdøde Storheder H.
Irving, Ellen Terry og Beerbom Tree, er
verdenskendte, ejer inderlig Glød, stilfærdig Ægthed
og afklaret Fantasi, f. Eks. Søstrene Violet og
Irene Vanbrugh, Gladys Cooper, Sir Gerald
du Maurier og Henry Ainley. Den Fremgang,
som findes i Retning af sand
Menneskefremstilling, skyldes i første Række moderne
Dramatikere som Bernh. Shaw, Sir James Barrie,
John Galsworthy og Alfred Sutro. Men en
statsunderstøttet Shakespeare-Scene ejer det
mægtige E. endnu ikke.
<i>R. N.</i>
</chapter>

<chapter name="England (Presse)">
<b>Presse.</b>

Efter Verdenskrigens Afslutning begyndte en
helt ny Udvikling i den engelske Presses
Historie. Lord Northcliffe gav Stødet hertil, da
han omkring det lille Godtkøbsblad <i>Anwers</i>
opbyggede den første engelske Avistrust. Ved sin
Død i 1922 kontrollerede Lord Northcliffe,
foruden <i>Times</i>, <i>The Associated Newspaper</i> (<i>Daily
Mail</i>, <i>Evening News</i> og <i>Sunday Dispatch</i>) og <i>The
Amalgamated Press</i>, der omfattede 70 populære
Uge- og Maanedsblade. Andre
Pressesammenslutninger fulgte efter, idet det næsten viste sig
umuligt for Enkeltforetagender at staa sig i
Konkurrencen. Bladtrusterne blev imidlertid
afhængige af Stor-Annoncørerne og den rent
forretningsmæssige Side af Driften, og den
politiske Indflydelse har været i jævn Dalen. Man
har endog set det Særsyn, at Blade af hidtil
modsat Standpunkt inddroges i samme
Bladtrust. Kapløbet om den store Udbredelse, der
skulde danne Baggrund for den store
Annonceindtægt, har ikke alene præget den
forretningsmæssige Side, men har ogsaa sat sit Præg paa
den redaktionelle. Det gjaldt mere om at
underholde end at belære, og skønt den
populær-videnskabelige Fremstilling af alle mulige
Emner i de senere Aar tildels har behersket
Læsestoffet, var det saadanne Emner som
Kvinden, Hjemmet, Ægteskabet, Skilsmisser, Sport
og Forbrydelser, der prægede de store
Sammenslutningers Publikationer. Efter at
Referaterne fra Skilsmisseprocesserne ved Lov er
blevet forbudt, har man forsøgt at vække
Læsernes Interesse for Emner som:
Lægevidenskab, personlig Hygiejne, Naturvidenskab,
Teknik, Kunst og Litteratur. Karakteristisk for den
redaktionelle Del af engelsk Bladvirksomhed
er det, at den professionelle Journalist mere
og mere træder i Baggrunden; det er nu de
celebre Personligheder i Society, Kunst,
Litteratur og Videnskab, hvis Navne regelmæssigt
figurerer som Forfattere af Artikler: Ministre,
Modepræster, Sportsmænd, Skuespillere samt
herostratisk berømte Forbrydere og deres
Paarørende af begge Køn — alle fungerer de som
Journalister, og deres Honorar staar i Forhold
til deres Navn og Prestige eller til den
Sensation, der er skabt ved de Begivenheder, hvori
de spiller Hovedrollen. Det er dog ikke alene
rent spændende Underholdningsstof, men ogsaa
lødig og værdifuld Læsning, der fremkommer
paa den Maade, og de engelske Blade spiller,
bortset fra deres almindelige Opgave, en stor
Rolle som Led i Skoleundervisningen. I
strengeste Forstand staar i Øjeblikket kun 3 virkelig
betydende Dagblade uden for de store
Sammenslutninger, nemlig: <i>Times</i> (s. d., ogsaa
<i>Suppl</i>.). <i>Manchester Guardian</i> (s. d. <i>Suppl</i>.) og
<i>Daily Herald</i> (s. d. <i>Suppl</i>.). Af andre store
indflydelsesrige og selvstændige Provinsblade
kan nævnes: <i>Yorkshire Post</i>, <i>Birmingham Post</i>,
<i>Scotsman</i> og <i>Glasgow Herald</i>, som alle er
konservative.

De store Avistruster, hvorunder næsten alle
de øvrige engelske Blade af nogen Betydning
henhører, er kendt under forskellige Navne,
som imidlertid nærmest virker vildledende,
fordi de forskellige Grupper under hver
Sammenslutning betegnes paa særlig Maade, uden
at Navnet i og for sig angiver, hvor de hører
hen. For Oversigtens Skyld falder det lettest
at inddele Bladtrusterne paa følgende Maade:
<i>The Rothermere Press</i>, der kontrolleres af
Lord Rothermere, en Broder til afdøde Lord
Northcliffe, omfatter følgende af de vigtigste
London-Blade: <i>Daily Mail</i>, <i>Daily Mirror</i>,
<i>Evening News</i>, <i>Sunday Pictorial</i> og <i>Sunday
Dispatch</i>. Det vigtigste af disse Blade er <i>Daily
Mail</i>, som redigeres af Mr. Fish; det har et
Oplag, som nærmer sig 2 Millioner, og trykkes
baade i London og Manchester, ligesom en
særlig kontinental Udgave udkommer i Paris.
Allieret og Interallieret er en Række
Provinsblade og andre Publikationer. <i>The
Beaverbrook Press</i>, som kontrolleres af Lord
Beaverbrook, tidligere Mr. Max Aitken,
Kanada, omfatter <i>Daily Express</i>, Redaktør Mr.
Blumenfeldt, <i>Sunday Express</i>, <i>Evening
Standard</i> samt flere andre Blade. Skønt <i>the
Rothermere</i> og <i>the Beaverbrook Press</i> begge politisk
tilhører det konservative Parti og indbyrdes
konkurrerer, forhindrer dette dog ikke, at disse
to Presse-Lorder hver for sig ejer et betydeligt
Aktiebeløb i hinandens Foretagender, og
saaledes faktisk er højst interesserede i det
økonomiske Velfærd af begge Sammenslutninger.
<i>The Berry Press</i>. Denne Gruppe repræsenteres
af de to Brødre Sir William Ewart Berry og
Sir J. Gomer Berry og henledte
Opmærksomheden paa sig i 1916, da den overtog <i>Sunday
Times</i> og senere ogsaa <i>Financial Times</i>. I de
sidste Aar har denne Sammenslutning desuden
overtaget <i>Daily Telegraph</i>, og bestaar nu for
Londons Vedkommende af <i>Daily Telegraph</i>, <i>Daily
Sketch</i>, <i>Financial Times</i>, <i>Sunday Times</i>, <i>Sunday
Graphic</i> foruden en Mængde større og mindre
Blade i Newcastle, Manchester, Glasgow,
Sheffield, Cardiff, Bristol, Darlington, Derby og
Aberdeen. Denne Gruppe raader over vældige
økonomiske Ressourcer og konkurrerer skarpt
med de andre Grupper, saa snart det gælder
om at overtage Blade, som bliver til Salg.
