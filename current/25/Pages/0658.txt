<chapter name="Zorn, Anders Leonhard">
<b>Zorn</b> [sårn], <sp>Anders Leonhard</sp>, svensk
Maler, Raderer og Billedhugger, f. 18. Febr
1860 i Utmeland i Mora, d. 22. Aug. 1920 i
Mora. Hjemme i Dalarna havde Z. (Søn af
en Dalkulla og
en tysk
Brygger) som Dreng
skaaret en Del
i Træ; Dyr og
andre Figurer.
Da han 1875
kom til Sthlm
i Snedkerlære,
søgte han
videre Uddannelse
paa Teknisk
Skole og
Akademiet og
malede til
Opholdet Portrætter,
udførte 1879
Akvarellerne »I
Sorg« (nu i
Sthlm's
Nationalmuseum) og
»Til Dans«, forlod 1881 Akademiet og tog til
London, Spanien (»Moderglæde« [1882],
Selvportræt [1882, nu i Stockholms
Nationalmuseum og delte nu sin Tilværelse mellem
Udlandet og Dalarna, Arbejder som
»Kærlighedsnymfe«. Portræt af C. Aspelin, »Mormor« (1883)
og »Mona« (Kunstnerens Moder og Søster,
1885, Göteborg-Museet) slog hans Ry fast.
Under sit omflakkende Liv, med kunstneriske
Strejftog viden om (fra 1888 en halv Snes Aar
i Paris), tilegnede han sig snart en kunstnerisk
Verdensmandsholdning, der gjorde sig
gældende paa de udenlandske Kunststævner. Hans
Kunst — til en Begyndelse stadig mest i
Vandfarve, fra 1888, da hans »Fisker« kom til
Luxembourg-Samlingen i Paris, ogsaa i Olie —
spændte over en broget Emnekreds: de
spanske Motiver, Zigeunerstykker (»Zigeunerske
med Barn«, »Zigeunersmedje« [1886, Göteborg
Museum]), Boulevardscener ved Dag og Nat fra
Paris. Landskabsstemninger, Interiører,
Belysnings- og Rumstudier (»Brødbagning« [1889],
»Bryggeri« [1890] etc.) og Karaktertyper fra
Dalarna, engelske Genrer etc. samt svenske
Friluftsmalerier som Akvarellen »Vågskvalp«
(1888, Kunstmuseet i Kbhvn). Dette Arbejde er
typisk for en Række genremæssige Malerier i
Vand- og Oliefarver, hvor Vandet i dets
glidende Bevægelser, dets Briser, Ringdannelser
og spejlende Flader fanger Hovedinteressen;
herhen hører ogsaa hans berømte
Fremstillinger af badende Kvinder paa Skær og paa Strand
(»Ute« [1891, Göteborg Museum] etc.); blandt
hans Billeder af nøgne Kvinder kan
nævnes »Venus de la Vilette« og »Nøgen« (1894,
Galleriet paa Näsby). Hans »Midsommerdans i
Mora« (1897) kom til Stockholms
Nationalmuseum. Ved Siden heraf dyrkede han stadig
Portrætfaget: Fürstenberg og Hustru (1898), i
Göteborg Museet, Selvportræt (Uffizi, 1889), A.
Quennerstedt, Maleren Liebermann og Hustru
(1899), Prins Karl (1901), Fru A. Wallenberg
(1903), Coquelin cadet, den spanske Danserinde
Rosita Mauri, deponeret i Stockholms
Nationalmuseum, Kunstnerens Hustru i flere
Gengivelser, »Toast i Idun« (1893, med det levende
Portræt af Bibliotekar Wiselgren), Kong Oskar
II, Gustaf V. Prinserne Gustaf Adolf og
Vilhelm (til Kejser Wilhelm); de mange
Portrætter af amerikanske Rigmænd — af meget
ulige kunstnerisk Værd — udgør et
karakteristisk Kontingent af hans Portrætgalleri. I disse
og mange andre Værker — som »Nateffekt«
(Bulevarddamen fra Paris, 1895, Göteborg
Museet), »Dalkulla« (1902, Stockholms Museum),
»Maja« (Berlins Museum), »Sommeraften i
Sverige« (smst.) etc. — viser Z. sig som den
blændende Malervirtuos. Hans summariske
Penselføring, der holder sig inden for en ret
begrænset, men rigt aftonet Farveskala, rammer
Maalet i faa og raske Strøg og giver træfsikkert
det fysiognomisk levende. Samme mesterlige
Lethed (men ogsaa ofte affejende Flothed) i
Behandlingen, samme dekorative Sans og
samme Evne til Koncentration og til med faa,
antydende Midler at give den fulde Anskuelse,
træffer man i Z.'s verdensberømte, lysholdige
Radererkunst, første Forsøg 1882, Proust (1889),
Renan, Toast, Badende Kvinde, Selvportræt,
Solnedgang, P. Verlaine, St. Gaudens, Nateffekt
Fru Olga Bratt, Frøken Maja von Heijne,
Dobbeltportrættet Mr. og Mrs. Atherton
Curtis, den svenske Enkedronning og
mange andre. Fra Træskærertiden i Dalarna havde
Billedhuggerkunsten staaet som Z.'s
oprindelige Maal. I Ny og Næ havde han ogsaa fra
tidlig Tid udført Smaaskulptur, og lige til hans
sene Aar var Skulpturen ham en forfriskende
Passion. Her skal anføres Z.'s formfine og
fysiognomisk udtryksfulde Portrætskulptur i
Træ af hans nærmeste (Mormor m. m.), Skrin
med Kvindefigur (Træ, 1895), Bronzegruppen
»Nymfe og Faun« (1896, Stockholms
Nationalmuseum), hvor Z.'s varmblodig blussende
Sensualisme giver sig et betegnende Udtryk,
Fontænegruppen »Morgenbad« (en ung nøgen
Kvinde presser en Svamp) fra 1908 (foran
Stockholms Kunstmuseum og i Z.'s Have i
Mora), Monumentalarbejdet, Statuen af Gustaf
Vasa, afsløret i Mora 1903 (mindre Eksemplar
i Raadhuset i Lübeck og i Dresdens
Skulpturgalleri), »La cruche cassée« (1920). I de senere
Aar slog Z. sig ned i sin Hjemegn, Dalarna (Mora),
hvor han ogsaa optoges af kunstindustriel
Virksomhed og Genoplivelse af gammel
Folkekunst (Vævning m. m.) og udfoldede en
mægtig Godgørenhed (Mora Folkehøjskole og
Landmandsskole [1907], Børnehjem [1917] o. m. a.).
Sin Formue (4 1/2 Mill. Kr.) med Z.-Gaarden i
Mora doterede han til den svenske Stat. I
Stockholms Nationalmuseum er Z.
repræsenteret med 10 Oliemalerier, 7 Akvareller m. m.;
rundt om i inden- og udenlandske Museer ses
hans Kunst. (<sp>Litt</sp>.: <sp>T. Hedberg</sp>, »Z.« [1901,
1910]; <sp>F. v. Schubert-Soldern</sp>, »Das
radierte Werk des A. Z.« [Dresden 1905]; <sp>F.
Servaes</sp>, »Z.« [Leipzig 1910]; <sp>A. Tallberg</sp>,
»A. Z.'s barndom och ungdom« [1919]; <sp>L.
Delteil</sp>, »Z.« [beskrivende Katalog af Raderinger,
Paris 1909]; <sp>K. Asplund</sp>, »Z.'s graverade
verk« [2 Bd, Stockholm 1920—21, ogsaa paa
<img>A. L. Zorn.</img>
