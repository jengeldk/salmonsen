nedbrændte fuldstændig under
Kommunistoptøjer i Juli 1927. S. f. Burgteatret ligger
Volksgarten med mange Kunstværker, bl. a. det 1907
rejste Mindesmærke for den 1898 myrdede
Kejserinde Elisabeth. Det nu følgende, NV.—SØ.
forløbende Afsnit af Ringstrasse er Burgring,
benævnt efter W.'s mægtigste
Bygningskompleks, Hofburg, som ligger mellem Burgring
paa den ene Side, Ballhausplatz med
Udenrigsministeriet, Michaelerplatz og Josefsplatz
med det monumentale Palæ Pallavicini og
Kejser Josef II's Rytterstatue paa den anden Side.
Langs Sydvestsiden af Josefsplatz forbinder
Hofbiblioteket (nu Nationalbiblioteket), opført
1722—26 af Fischer v. Erlach den Yngre efter
Faderens Planer, med den berømte Pragtsal
og c. 1000000 Bind Bøger, 91000 Kortblade,
81000 Papyrushaandskrifter m. m. m., Hofburg
med det gamle Augustinerkloster; i Kirken, hvor
Habsburgernes Hjerter er bisat, findes Canova's
skønne Mindesmærke over Maria Theresia's
Datter, Ærkehertuginde Marie Christine.
Hofburg er en Sammenhobning af Bygningsværker
fra meget forskellige Tider og i forskellige
Stilarter. Hovedfaçaden ud imod Michaelerplatz
er først bygget 1890—93 af Kirchner med
Benyttelse af Fischer v. Erlach den Ældre's
gamle Planer, men med Tilføjelse af en 54 m høj
Kuppel. Med SØ. støder den op til
Vinterrideskolen, bygget 1729—35 og forbundet med den
kvadratiske Stallburg, en Renæssancebygning
fra Slutningen af det 16. Aarhundrede. Omkring
den store lukkede Gaard »In der Burg« ligger
Rigskancelliet (1728—31), Amalienhof
(ombygget 1600—03) med pragtfuldt udstyrede
Rokokointeriører, de saakaldte
Alexander-Appartements, den Leopoldin'ske Fløj (genopbygget
efter en Brand 1668—70) og Schweizerhof,
Slottets Kerne, hvis Oprindelse gaar tilbage til 13.
Aarhundrede, men som i sin nuværende Form
er bygget i og efter 1552; her findes det
gejstlige Skatkammer med Veronika's Svededug og
andre Relikvier og det verdslige Skatkammer
med det tysk-romerske Riges Kejserkrone,
Rigsæble og Scepter o. m. a. Mellem de ældre Dele
af Hofburg og Burgring ligger Heldenplatz,
mod SØ. begrænset af Neue Hofburg, bygget
af flere Arkitekter i Aarene efter 1881 i
Barokstil. Det var oprindelig planlagt at opføre en
dermed symmetrisk Fløj langs Nordvestsiden af
Heldenplatz og forbinde de to nye Bygninger
ved en Midtfløj foran den gamle Hofburg, men
denne storslaaede Plan — der ogsaa
indbefattede Opførelsen af to Triumfbuer tværs over
Burgring, forbindende Neue Hofburg og dens
Pendant med to indbyrdes symmetriske,
pragtfulde Museumsbygninger, det kunsthistoriske
og det naturhistoriske Museum, mellem hvilke
Maria Theresia-Pladsen med Zumbusch's
mægtige Mindesmærke for Kejserinden ligger —
er opgivet. Endnu nævnes de to Rytterstatuer
af Prins Eugen af Savoyen og Ærkehertug Karl
paa Heldenplatz og den 1821—24 opførte
Burgtor, der danner Indgangen til Pladsen fra
Burgring. Efter Omvæltningen 1920 er store Dele af
Hofburg udlejet til Kontor-, Butiks- og
Koncertlokaler o. l. Hinsides Maria
Theresia-Pladsen ligger Messepaladset, de tidligere Hofstalde,
bygget 1723-25 af Fischer von Erlach. —
Opernring og Kärntnerring gaar i Forlængelse
af hinanden. Midt i dette Gadeafsnit ligger
Statsoperaen, verdensberømt for sine
fortræffelige Opførelser af alle Tiders Musikdramaer.
Lige overfor ligger Heinrichshof, et privat
Lejehus, men et af Theophilus Hansen's
Mesterværker. Kärntnerring giver Plads for nogle
af W.'s største Hoteller og er en stærkt
befærdet Promenade. Ved Omdrejningen til
Kolowratring udgaar mod SØ. den monumentale
Schwarzenbergplads. Langs Østsiden af
Parkring strækker sig den 1862 anlagte Stadtpark
med Mindesmærker for Schubert, Strauss,
Bruckner, Makart m. fl. Med Stubenring ender
Ringstrasse ved den smukke Aspernbrücke, der
her fører over Donau-Kanalen. I Nærheden
ligger et fremragende Bygningsværk i moderne
Stil, Otto Wagner's Postsparekasse (1904—06).
— I Distrikt II, Leopoldstadt, mellem
Donau-Kanalen og Donau, er den største Seværdighed
Prateren, en 1712 ha stor Park, tidligere
kejserlig Dyrehave, siden 1766 aaben for
Offentligheden. Den nordvestlige Del kaldes
Volksprater eller Wurstelprater og er et wiensk
Tivoli, med alle mulige folkelige
Forlystelsesanstalter. Den større sydøstlige Del, Nobelprater,
som gennemskæres af den 5,2 km lange,
snorlige Hovedallé, er fra gammel Tid de fornemme
Kredses Promenade. — Distrikt III,
Landstrasse, som ligger Vest for Donau-Kanalen, SØ. f.
den indre By, rummer bl. a. det saakaldte
Diplomatkvarter, hvor en Række
Gesandtskaber har til Huse. Paa en Højde ved
Sydøstenden af Schwarzenbergpladsen hæver sig det
prægtige Schwarzenberg'ske Palæ (1697—1704),
hvortil ogsaa hører en meget stor og smuk
Have. Denne støder mod Ø. op til Belvederes
Park med de kunstfærdigt beskaarne
Trægrupper og Buskadser, som ligger mellem Slottene
Øvre og Nedre Belvedere, begge opført
1714—21 af Lukas von Hildebrandt for Prins Eugen
af Savoyen, efter dennes Død gaaet over i
kejserligt Eje. Øvre Belvedere var Residens for
den i 1914 myrdede Tronfølger, Ærkehertug
Frants Ferdinand, og rummer nu en moderne
Malerisamling, medens Nedre Belvedere er
Barokmuseum. Ø. f. Belvedere følger endnu et
stort Haveanlæg, hørende til
Salesianerindeklosteret, og derpaa Universitetets botaniske Have,
tilsammen en vældig »Lunge« for Storbyen. —
I det IV. Distrikt, Wieden, ligger
»Wienerbarokkens Krone«, den herlige Karlskirke med
en mægtig Kuppel og to 33 m høje Triumfsøjler
flankerende Portalen; den er opført 1716—37,
paabegyndt af Fischer v. Erlach d. Æ. og
fuldført af hans Søn. — Blandt W.'s Adelspaladser
maa endnu nævnes Fyrsterne af Liechtenstein's
saakaldte Rossauer-Palæ, der huser en meget
værdifuld Malerisamling paa c. 1500 Billeder,
blandt hvilke Rubens og van Dyck er stærkt
repræsenterede. Paa en lille Plads i VII.
Distrikt, Neubau, staar den 1908 opstillede
Augustinbrønd, til Minde om Gadesangeren »lieber
Augustin«, der under Tyrkerbelejringen holdt
Humøret oppe hos Wienerne ved sine lystige
Viser. I det VIII. Distrikt, Josefstadt, som er
Byens mindste, 109 ha, ligger Auersperg-Palæet,
