<sp>sidste fælles Bopæl</sp>, eller hvor Sagsøgeren
nu bor.

Forinden Sag til Separation eller Skilsmisse
anlægges, skal der under Ægtefællernes
personlige Møde forsøges <sp>Mægling</sp> mellem dem
om Fortsættelse af det ægteskabelige Samliv.
Mæglingen foretages af <sp>Overøvrigheden</sp>,
hvis begge Parter ønsker det, eller de ikke
hører til samme Trossamfund, men ellers af
<sp>Præsten</sp>. Endvidere skal der efter Sagens
Anlæg foretages Mægling af <sp>Retten</sp>. Der kan
ikke ved Mæglingen indgaas Forlig om
Separation eller Skilsmisse, men vel om de Vilkaar,
paa hvilke denne eventuelt vil kunne tilstaas.

Æ. anlægges <sp>ved Underretten</sp>, og
Dommeren har her som i andre Underretssager
Pligt til at søge Sagens Sammensætning oplyst
gennem Parternes Forklaringer og til, for saa
vidt de ikke møder ved Sagfører, i det hele
at <sp>vejlede</sp> dem ved Sagens Behandling.

Dersom <sp>Sagsøgte</sp> ikke giver Møde ved
Sagfører, skal Retten i øvrigt <sp>beskikke</sp> ham
en <sp>Forsvarer</sp>, hvis Salær betales af det
Offentlige, med mindre det paalægges
Sagsøgeren som tabende Part at udrede det. <sp>Retten</sp>
kan af egen Drift <sp>paalægge Sagsøgeren
at fremstille sig til Afhørelse</sp> for
Retten og dér <sp>under Ed</sp> at besvare de
Spørgsmaal angaaende Sagens Genstand, som
Retten maatte stille. Ugrundet Undladelse
heraf eller Vægring herved har til Følge, at Sagen
afvises. <sp>Tilsvarende Beføjelse</sp> har
Retten <sp>overfor Sagsøgte</sp>, hvis
Udeblivelse eller Vægring ved at svare dog kun
medfører den Virkning, at de kan tages i
Betragtning som Bevisdata imod ham.

Af Hensyn til det Offentliges Interesse i, at
Ægteskaber ikke opløses uden lovlig Grund,
gælder overhovedet den Afvigelse fra andre
borgerlige Sager, at <sp>indrømmende
Proceserklæringer</sp> fra Sagsøgtes Side <sp>ikke</sp>
har Virkning som <sp>bindende Grundlag</sp>
for Stridsspørgsmaalets Indhold og Omfang,
men at der <sp>alene</sp> kan tillægges dem
Betydning som Bevismidler. Endvidere er
<sp>Paatalemyndigheden</sp> berettiget til at
indtræde som <sp>Intervenient</sp> til Varetagelse af
det Offentliges Interesser og kan ligeledes uden
at være indtraadt i Sagen i 1. Instans paa det
Offentliges Vegne <sp>paaanke</sp> Dommen eller
indtræde i Sagen for den overordnede Ret.
Retten skal, naar den finder Anledning hertil,
give Paatalemyndigheden Meddelelse om
Sagen.

Retten <sp>kan</sp> i Embeds Medfør eller efter en
Parts Begæring <sp>bestemme</sp>, at Retsmøderne
skal foregaa <sp>for lukkede Døre</sp>, og under
alle Omstændigheder er <sp>offentlig
Gengivelse af Retsforhandlingerne
forbudt</sp>, med mindre begge Ægtefæller
giver deres Samtykke. Overtrædelse heraf
straffes med Bøder fra 200 til 10000 Kr. eller under
skærpende Omstændigheder med Fængsel.

<sp>Ankefristen</sp> er 8 Uger fra Dommens
Afsigelse. Deraf, at Æ. anlægges ved Underret,
følger, at Anke efter Retsplejelovens
almindelige Regler kun kan ske til Landsret, ikke
videre til Højesteret. Sag kan ikke rejses efter
nogen af Ægtefællernes Død, og dør en af
Parterne forinden Domsafsigelsen, hæves Sagen.
(<sp>Litt</sp>.: <sp>H. Munch-Petersen</sp>, »Den
danske Retspleje«, II, 2. Udg. [1924], S. 381-89).
<i>J. S.</i>
</chapter>

<chapter name="Ægteskabsstatistik">
<b>Ægteskabsstatistik.</b>
<sp>Vielsesstatistikken</sp> giver Oplysning om Hyppigheden af
Ægteskabsstiftelse, dels navnlig i forskellige Aldre
og Ægtestillinger (hidtil ugifte, Personer i
Enkestand og Fraskilte), men ogsaa i andre
Grupper (By, Land, sociale Grupper o. s. v.). Den
kan i visse Henseender betragtes som ganske
analog med Dødelighedsstatistikken (s. d.). Som
man kan beregne en Tavle, der viser, hvor
hurtigt en Samling lige gamle Personer uddør,
naar de tænkes underkastet den Dødelighed,
som hersker paa et givet Tidspunkt, kan man
beregne en Vielsestavle, der angiver, hvor
hurtigt en Samling lige gamle ugifte Personer
svinder ind som Følge af Ægteskabsindgaaelse. Det
er naturligvis her af Vigtighed at skelne
mellem ikke forhen gifte og tidligere gifte
Personer (Mænd og Kvinder). Ved Beregningen
saavel af Vielsestavler som Dødelighedstavler
særskilt for hver af de Grupper, hvori
Befolkningen deler sig efter Ægtestilling, vil
imidlertid den Vanskelighed, som Forekomsten af
Vandringer medfører for Beregningen, altid
være betydelig. Er det Dødeligheden, der
bestemmes, optræder Vielse eller
Ægteskabsopløsning som Vandringsfænomen, og er det
Vielseshyppigheden, det gælder, optræder Afgang ved
Død og Tilgang ved Ægteskabsopløsning som
Vandringer. En nøjagtig Vielsesstatistik
saavel som en nøjagtig Statistik over
Ægteskabsopløsning (ved Ægtefællens Død eller ved
Skilsmisse) er derfor af lige stor Betydning,
hvad enten det drejer sig om Dødeligheden
eller Vielseshyppigheden i forskellige
Ægtestillingsgrupper.

De fleste Spørgsmaal, der rejser sig ved
Betragtning af Hyppigheden, hvormed
Ægteskaber stiftes, kan som ved Dødeligheden kun
besvares ved Beregningen af en Vielsestavle;
dette gælder saaledes Spørgsmaalet om
Sandsynligheden for at blive gift inden en given
Alder, herunder Spørgsmaalet om, hvor stor
en Brøkdel af samtlige fødte der aldrig bliver
gift. Efter de paa Grundlag af Erfaringerne i
Aarene 1911—15 og 1916—20 beregnede danske
Vielsestavler forbliver godt 7 % af Mændene
og c. 15 % af Kvinderne ugifte hele Livet,
medens Halvdelen af en Gruppe samtidig fødte
Drenge og Piger er gift inden henholdsvis 28
Aars Alderen og 26 Aars Alderen.

Den Tid, der i Gennemsnit hengaar, inden
en hidtil ugift Person indgaar Ægteskab
(Middelungkarletiden), er efter de samme
Erfaringer opgjort til ligeledes c. 28 Aar for Mænd og
henved 26 Aar for Kvinder; herved er
naturligvis ikke medregnet, at Afgang fra de
ugiftes Stand ogsaa kan ske ved Dødsfald. Den
Tid, som Personer gennemsnitlig lever som
Ungkarle, indtil de enten dør eller gifter sig,
bliver c. 26 Aar for Mænd og c. 28 Aar for
Kvinder.
