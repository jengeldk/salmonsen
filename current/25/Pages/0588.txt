<i>greche e romano</i> (1740) og Samlerarbejdet i 7
Bd: <i>Raccolta delle lettere sulla pittura, scultura
ed architettura</i> (1754 ff.). Som Dilettant
dyrkede han Raderingen og Træsnittet og har
særlig paa dette sidste Omraade skabt noget
originalt ved sine ofte med indtil 6—7
forskellige Plader trykte Farvetræsnit, hovedsagelig
efter Tegninger af Rafael og Parmegianino
(samlet i Værket <i>Raccolta di varie stampe e
chiaroscuro</i> [1749]). Z.'s Brodersøn, Grev
<sp>Antonio Maria Z. d. Y.</sp> (med Tilnavnet
<sp>Alessandro</sp> [1716—78]), der var Bibliotekar for
Markus-Biblioteket, har udført en Række
Raderinger efter Malerier i Venedig; hans
Hovedfortjeneste er dog et Værk over venetiansk
Kunst, <i>Della pittura veneziana e delle opere
pubbliche de veneziani maestri</i> (Venedig 1771,
nyt Oplag 1794).
<i>(A. R.). A. Hk.</i>
</chapter>

<chapter name="Zanganelli">
<b>Zanganelli,</b> se <sp>Zaganelli</sp>.
</chapter>

<chapter name="Zangenberg, Emil Christian">
<b>Zangenberg</b> ['saŋ<sub>ə</sub>nbær'g], <sp>Emil
Christian</sp>, dansk Skuespiller, f. 27. Septbr 1853
i Kbhvn, d. 20. Apr. 1914 smst. Z. var uddannet
som Guldsmed, inden han 1873 debuterede paa
Horsens Teater som Frants i »Landmandsliv«,
og da han ved sine vindende Egenskaber var
blevet populær i Provinserne, kom han 1876
til Casino, hvor han optraadte første Gang 9.
Oktbr som Halling i »En Spurv i Tranedans«
og hurtigt fik et stort Repertoire af
Vaudevilleelskere, Folkekomediehelte og
Operettepartier (f. Eks. Christian i »Ole Lukøje«;
Aladdin; Trommeslageren i »Tambourmajorens
Datter«); han erobrede Publikum ved sit kønne
Sceneydre, sin Sangstemme, sit aabne, friske
Væsen, og der er næppe Tvivl om, at denne
Periode var den lykkeligste i Z.'s Teaterliv.
Støttet af Fru Heiberg knyttedes han 1881 til
Nationalscenen, hvor han ikke i kunstnerisk
Forstand blev en af Teatrets bedste
Skuespillere, men dog ved sin store Anvendelighed
1890 opnaaede kgl. Ansættelse. Blandt de
mange Vaudeville- og Lystspilelskere, han spillede,
klædte Nikolaj Rejersen i »Sparekassen« og
Vandby i »Gulddaasen« ham bedst, og af de
romantiske Roller, der i hans Udførelse fik et
Folkekomediepræg, lykkedes navnlig Oluf i
Oehlenschläger's »Dronning Margaretha«. Z.
var især den sorgløse, borgerlige
Ungdoms-Fremstiller, og Overgangen til ældre Roller
lykkedes heller ikke for ham; hans Udførelse
af Hakon Jarl, Palnatoke og især af Otello
strandede som Helhed paa tom Deklamation.
Efterhaanden gled han ud af Repertoiret, men
uden for Teatret var han kendt som Oplæser
over hele Landet, og flere Gange optraadte
han som Gæst paa norske Provinsscener. 25.
Maj 1913 tog han Afsked som Smith i »Et
Rejseeventyr«, Vandby i »Gulddaasen« og et
Brudstykke af Hakon Jarl. Samme Aar
udnævntes han til teaterkyndigt Medlem af
Statens Filmscensur, der samtidig blev oprettet.
(<sp>Litt</sp>.: <sp>Robert Neiiendam</sp>, »Det kgl.
Teaters Historie«, III-IV [Kbhvn 1925-27]).
<i>R. N.</i>
</chapter>

<chapter name="Zangwill, Israel">
<b>Zangwill</b> ['zäŋv<sub>i</sub>£], <sp>Israel</sp>, engelsk
Forfatter, f. 1864 i London som Søn af jødiske
Indvandrere, d. 1. Aug. 1926. Z. var først Lærer,
men blev siden Journalist og Foredragsholder.
Han har været en af Lederne for den zionistiske
Bevægelse. (Han var Præsident for <i>The
International territorial Jewish organisation</i>). Af
hans ret omfattende Produktion er der kun
Grund til at nævne hans ofte fortrinlige
Skildringer fra Jødernes Verden: <i>Children of the
Ghetto</i> (1892), <i>Ghetto Tragedies</i> (1893). <i>The
King of Schnorrers</i> (1894), <i>Dreamers of the
Ghetto</i> (1898) (halvt novellistiske, halvt
historiske Skildringer af jødiske Personligheder, f.
Eks. Spinoza); <i>They that walk in Darkness</i>
(1899), <i>The Mantle of Elijah</i> (1900), <i>Ghetto
Comedies</i> (1907). Desuden har han skrevet et
Bind Vers <i>Blind Children</i> (1903), <i>The War of
the World</i> (1916), <i>Chosen Peoples</i> (1918). <i>Jinny
the Carrier</i> (1919). Han har ogsaa skrevet en
Del for Teatret, hyppigt Dramatiseringer af
tidligere Noveller. <i>The Moment before Death</i>
(1900), <i>Merely Mary Ann</i> (1903), <i>The Melting
Pot</i> (1908), <i>Plaster Saints</i> (1914), <i>The Voice of
Jerusalem</i> (1920). Oversatte til Dansk er to Bd:
»Ghetto Historier« og »Nye Ghetto Historier«,
begge af Forfatteren Simon Koch.
<i>I. O.</i>
</chapter>

<chapter name="Zanichellia">
<b>Zanichellia</b> [-'kæl'-], se <sp>Vandkrans</sp>.
</chapter>

<chapter name="Zankle">
<b>Zankle</b> ['(t)saŋkle'], Oldtidsnavn for
<sp>Messina</sp>.
</chapter>

<chapter name="Zankov, Dragan">
<b>Zankov</b> ['tsankåf], <sp>Dragan</sp>, bulgarsk
Politiker, f. 1827, d. 1913. Han studerede i
Rusland og blev 1864 tyrkisk Embedsmand i sit
Hjemland; tog ivrig Del i den Kamp mod det
græske Præsteskab, som forberedte Oprettelsen
af det bulgarske Eksarkat. 1876 fremsatte han
for Stormagterne en Klage over Tyrkernes
Grusomheder og var 1879 et virksomt Medlem
af Notabelforsamlingen og senere Leder for
det demokratiske Parti. April—Decbr 1880 var
han Førsteminister og derefter indtil Maj n. A.
Indenrigsminister, men kom i Strid med Fyrst
Alexander og holdtes endog 1882 fængslet i 8
Maaneder for sin heftige Agitation. I Sommeren
1883 forbandt Z. sig dog med det konservative
Parti for at bryde de russiske Generalers
overmodige Indblanding i Landets Styrelse og
genoprette den fri Forfatning; blev derefter paa
ny Førsteminister Septbr 1883, men fortrængtes
Juli 1884 af Karavelov og sluttede sig nu i
Vrede til det russiske, panslavistiske Parti.
Han var Hovedophavsmand til Revolutionen
mod Fyrst Alexander i Aug. 1886, men blev
straks efter fjernet fra Magten og var som
russisk Haandlanger nær blevet dræbt af
Indbyggerne i Filippopel. Z. bosatte sig senere i
Rusland, hvorfra han modarbejdede
Magthaverne hjemme. Først efter Stambulov's Fald
vendte han tilbage til Bulgarien 1895 og
arbejdede siden for at bringe en Udsoning med
Rusland i Stand.
<i>(E. E.). H. J-n.</i>
</chapter>

<chapter name="Zanni">
<b>Zanni</b> ['dzan.i], italiensk (Bergamo-Dialekt),
d. s. s. Gianni eller Giovanni, d. e. Johan. Hans
(»Hanswurst«), kaldtes i den gamle <i>Commedia
dell' arte</i> (s. d.) de lystige Tjenere og
Pudsenmagere, som Arlecchino, Scaramuccia o. s. v.
<i>E. G.</i>
</chapter>

<chapter name="Zannone">
<b>Zannone,</b> se <sp>Ponza-Øer</sp>.
</chapter>

<chapter name="Zante">
<b>Zante</b> ['dzante], se <sp>Zakynthos</sp>.
</chapter>

<chapter name="Zantedeschia">
<b>Zantedeschia</b> [-'dæskia] Spreng. (<i>Calla</i> L.,
<i>Richardia</i> Kunth), Slægt af Arumfamilien,
Urter med tyk Rodstok og langstilkede, pil- eller
