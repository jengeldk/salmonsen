<chapter name="Zeuthen (Baroni)">
<b>Zeuthen</b> ['såj't<sub>ə</sub>n], Baroni, oprettet 28. Juni
1843 af Chr. Fr. Zeuthen til Tølløse og bestaar
af dette Gods samt Søgaard og Sonnerupgaard.
Efter Opretterens Enkes Død (1866) gik
Baroniet over til hendes Broder, Hofjægermester
C. F. Greve Schulin-Zeuthen; efter hans Død
1873 til hans Brodersøn C. F. W. Greve
Schulin-Zeuthen og efter dennes Død 1919 til
Premierløjtnant K. V. Greve Schulin.
<i>B. L.</i>
</chapter>

<chapter name="Zeuthen (gammel dansk Slægt)">
<b>Zeuthen</b> ['såj't<sub>ə</sub>n], gammel dansk Slægt, der
føres tilbage til Sognepræst i Søften (Seuften)
og Foldby, Provst <sp>Laurids Sørensen</sp> (d.
1578), hvis Søn, Huspræst paa Rosenholm hos
den lærde Holger Rosenkrantz, senere
Sognepræst i Odense, Provst, Magister <sp>Jens
Lauridsen Z.</sp> (1573—1628), dannede Slægtsnavnet
efter sin Fødeby. Han var Fader til
Sognepræst i Brendekilde og Bellinge <sp>Christen
Jensen Z.</sp> (d. 1659) og til Sognepræst i
Ollerup og Kirkeby <sp>Peder Jensen Z.</sp>
(1617—80). Den førstnævnte af disse to Brødre blev
Fader til Sognepræst i Gangsted og Søvind <sp>Ole
Christensen Z.</sp> (1644—1720), blandt hvis
mange Børn her kun skal nævnes hans
Eftermand i Embedet <sp>Jens Foss Z.</sp> (1693—1737),
der var Oldefader til Arkitekturmaleren
<sp>Christian Olavius Z.</sp> (s. d.), og Bogholder ved
den civile og adskillige Stænders Enkekasse
<sp>Peter Laurentius Z.</sp> (1711—76).
Sidstnævntes Søn, Etatsraad <sp>Peter Christian
Z.</sp> til Tølløse, Søgaard og Sonnerup
(1755—1823), var Assessor i Hof- og Stadsretten, da
han 1788 udnævntes til Medlem af den store
Landvæsenskommission, i hvilken han gjorde
fortrinlig Fyldest, ligesom han senere var
Præsident i Landhusholdningsselskabet. Han blev
Fader til Assessor i Højesteret <sp>Wilhelm
Peter Z.</sp> (1785—1827) og til Kammerherre,
Hofjægermester, Baron <sp>Christian Frederik
Z.</sp> (1794—1850), en yderliggaaende Højremand,
der som kongevalgt Medlem af den
grundlovgivende Rigsforsamling stemte mod Grundloven
og afgav Indsigelse mod dens Indførelse. Som
Opretter af Baroniet Z. (s. d.) blev han ved
Patent af 28. Juni 1843 optaget i friherrelig
Stand, men døde uden Sønner. Ovennævnte
Præst i Ollerup P. J. Z.'s Søn, Sognepræst i
Allested og Vejle <sp>Henrik Pedersen Z.</sp> (d.
1744), var Fader til Professor math. i Odense,
Magister <sp>Peder Z.</sp> (1706—45) og til
Sognepræst i Skamby <sp>Niels Z.</sp> (1718-91), der blev
efterfulgt i Embedet af en Søn,
Konsistorialraad <sp>Frederik Bagger Z.</sp> (1767-1851),
som ægtede Filosoffen Henrik Steffens' yngste
Søster. Deres Søn, Præsten <sp>Frederik
Ludvig Bang Z.</sp> (s. d.), var Fader til Stiftsprovst
<sp>Frederik Z.</sp> (s. d.), til Matematikeren,
Professor <sp>Hieronymus Georg Z.</sp> (s. d.), hvis
Søn, Fuldmægtig i Arbejderforsikringsraadet,
cand. polit. <sp>Frederik Z.</sp> (f. 1888), har
udgivet forskellige Arbejder, om Forsikringsvæsen
og Valgmetoder samt Danmarks sociale
Lovgivning i Hovedtræk (1923), samt endelig til
tidligere Ejer af Fogdaröd i Skaane <sp>Henrik
Steffens Z.</sp> (f. 1841), der er Fader til
Maleren <sp>Ernst Johan Z.</sp> (s. d.).
<i>P. B. G.</i>
</chapter>

<chapter name="Zeuthen, Christian Olavius">
<b>Zeuthen</b> ['såj't<sub>ə</sub>n], <sp>Christian Olavius</sp>,
dansk Arkitekturmaler, f. i Kastrup paa
Amager 10. Septbr 1812, d. i Kbhvn 23. Juni 1890,
begyndte sin kunstneriske Uddannelse som Elev
af Kunstakademiets Skole for Arkitekter, men
forlod denne for at blive Maler; 1837 udstillede
han sit første Billede, »Esrom Kloster«, og
solgte det til Kunstforeningen; 1838 købte Statens
Malerisamling hans »Det indre af Trinitatis
Kirke« (ikke ophængt). Som Arkitekturmaler
udøvede han indtil kort før sin Død en udstrakt
Virksomhed; mest var det Kirkeinteriører. I
flere danske Kirker har han foretaget
omfattende Restaurationsarbejder; det var saaledes
ham, der 1858—60 med megen Omhu fjernede
Overkalkningen fra de gamle Vægmalerier i
Christian I's Kapel i Roskilde Domkirke. Han
virkede ogsaa som Tegner for Oldnordisk
Museum.
<i>(S. M.). P. J.</i>
</chapter>

<chapter name="Zeuthen, Ernst Johan">
<b>Zeuthen</b> ['såj't<sub>ə</sub>n], <sp>Ernst Johan</sp>, dansk
Maler og Grafiker, f. i Sverige 30. Decbr 1880,
oprindelig Ingeniør. Bosatte sig 1908 i
Danmark og fik Indfødsret 1914. Besøgte en kort
Tid Kunstnernes Studieskole under Johan
Rohde. Udstillede først paa Charlottenborg
1914—16, fra 1917 paa Fri Udstilling. Maler
Figurbilleder med stærk Vægt paa Komposition og
Farvefylde, og Landskaber. Paa dette sidste
Omraade har han udført en Række Tegninger
og Raderinger, der i Arbejdsmaaden røber
Paavirkning fra Rembrandt og Claude Lorrain; de
har vakt megen Opmærksomhed. Han har
ogsaa udført Træsnit efter Giotto og pompejanske
Vægbilleder. Arbejder af ham findes i
Kobberstiksamlingen og i Stockholms Nationalmuseum.
<i>P. J.</i>
</chapter>

<chapter name="Zeuthen, Frederik">
<b>Zeuthen</b> ['såj't<sub>ə</sub>n], <sp>Frederik</sp>, dansk
Præst, f. 2. Jan. 1837 i Grimstrup, d. 27. Febr
1915 i Fredericia. Efter at være blevet Student
1857 og cand. theol. 1862 var han i nogen Tid
Huslærer og deltog i Krigen 1864. Det følgende
Aar blev han personel Kapellan i Udby og
Ørslev, udnævntes 1872 til Sognepræst i Everdrup,
1885 til Stiftsprovst i Viborg og endelig 1895 til
Sognepræst ved St. Michaelis Kirke i
Fredericia, i hvilken Stilling han virkede til sin Død,
fra 1900—07 tillige som Provst. Bedst kendt er
han for sit Arbejde i Indre Missions Tjeneste;
fra 1879 var han Bestyrelsesmedlem, og fra
1901 Formand i »Kirkelig Forening for Indre
Mission i Danmark«, og hans kultiverede, klart
tænkende og altid ridderlige Personlighed
bidrog til at mildne Retningens Ensidigheder.
Fra 1910 var han Redaktør af »Indre Missions
Tidende« og offentliggjorde deri mange
Prædikener; han skrev ligeledes Artikler i »Teologisk
Tidsskrift« og »Ugeblad for den danske
Folkekirke« og udgav desuden et Par mindre
Skrifter: »Om Underet« (1877), »Bibelkritiken« (1912)
samt — sammen med J. Friis Hansen — »Om
Kirke og Stat« (1903).
<i>H. M.</i>
</chapter>

<chapter name="Zeuthen, Frederik Ludvig Bang">
<b>Zeuthen</b> ['såj't<sub>ə</sub>n], <sp>Frederik Ludvig
Bang</sp>, dansk Præst, f. 4. Aug. 1805 i Skamby,
d. 30. Septbr 1874, var en Søstersøn af Steffens
og fra Ungdommen stærkt filosofisk
interesseret. Han besøgte som teologisk Kandidat sin
Morbroder i Breslau, og efter at han 1832 var
bleven Magister, foretog han i de følgende to
Aar en Udenlandsrejse, under hvilken han
navnlig studerede hos Schelling i München og
