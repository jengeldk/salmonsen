<chapter name="Willaert, Adrian">
<b>Willaert</b> ['ve£a.rt], <sp>Adrian</sp>, nederlandsk
Kontrapunktiker (c. 1490—1562), drog som saa
mange af sine Kunstbrødre til Italien, opholdt
sig en Tid lang i Rom, ligeledes i Ferrara, var
fremdeles i Tjeneste hos Kong Ludvig II af
Böhmen og Ungarn. Hans Navnkundighed
knytter sig imidlertid til Venedig, hvor han 1527
blev ansat som Kapelmester ved S.-Marco og
blev Grundlæggeren af den frodig blomstrende
venetianske Skole, en af de vigtigste
Planteskoler for Tonekunsten i 16.—17. Aarhundrede.
Som Komponist var han yderst frugtbar, skrev
dybsindig Kirkemusik af alle Arter, lærde
Orgelstykker, kunstfærdige Madrigaler og lette
franske Chansons. Navnlig i hans verdslige
Kompositioner mærkes tydelig Indflydelser fra
den ny, friere Stilart i Musikken, der paa
forskellig Vis var i Frembrud paa hans Tid. Efter
Zarlino's Udsagn er W. Skaberen af
Dobbelt-Kor; det optræder først i hans Vespersalmer
fra 1550, <i>da cantarsi a uno o duoi chori</i>.
<i>A. H.</i>
</chapter>

<chapter name="Willaerts (flamske malere)">
<b>Willaerts</b> ['ve£a.rts] (<sp>Willarts</sp>), flamske
Malere, 1) <sp>Abraham</sp>, f. i Utrecht c. 1603, d.
smst. c. 1669. W. var Elev bl. a. af Faderen
Adam W. og i Paris af S. Vouet. 1634 blev han
Mester i Utrecht-Gildet, 1637 vides han at have
været i Brasilien; efter Hjemkomsten 1644
virkede han en Tid paa Landet ved Amersfoort;
var 1659 i Rom. W. malede dygtige Portrætter,
Kystbilleder m. m. I Rijksmuseet i Amsterdam
det gode Portræt af Admiral v. Obdam og af
C. Tromp, i Münchens Pinakotek Familiebillede,
Strandbillede med Kirketaarne (1653) m. m. i
Braunschweig-Museet. 2) Ovennævntes Fader
<sp>Adam</sp>, f. i Antwerpen 1577. d. 1664 i Utrecht,
hans Virkested, hvor han 1611 blev Medlem af
Malergildet (en Tid dets Dekan). A. W., der
i sin Kunst betegner et Overgangsled mellem
flamsk og hollandsk Kunst, malede især
Kystbilleder med oprørt Sø: »Hollandske Skibe i en
Klippebugt« (1620, Dresdens Galleri),
»Klippekyst« (Stockholms Nationalmuseum),
»Strandingsscene« (1644) m. m. i Amsterdams
Rijksmuseum; i Gaunø-Samlingen »En hollandsk
Flaade for Anker« og »Klippeparti« (1640).
<i>A. Hk.</i>
</chapter>

<chapter name="Villaespesa, Francisco">
<b>Villaespesa</b> [wil<sub>j</sub>aæ'spæsa], <sp>Francisco</sp>,
spansk Forfatter, f. 1877, studerede i Granada
og begyndte tidlig at udgive Bøger. Han har
senere vist en overordentlig Frugtbarhed, idet
han, hvad hans Livsforhold angaar, har
beskæftiget sig med Journalistik og siden virket
som Teaterdirektør. En Mængde Digtsamlinger
af V. har set Lyset siden 1898, desuden har han
forfattet Prosaværker samt et Antal
Teaterstykker, med hvilke sidste han just ikke har
haft Held. V. er ikke nogen Lyriker af første
Rang, men i Besiddelse af formende Evne og
Sans for Velklang. Hans Mestre har især været
først José Zorilla, senere Ruben Dario. Hans
samlede Værker begyndte at udkomme 1916.
<i>E. G.</i>
</chapter>

<chapter name="Villaflor">
<b>Villaflor</b> [vil<sub>a</sub>'flor], se <sp>Terceira</sp>.
</chapter>

<chapter name="Villafranca">
<b>Villafranca</b> [vil.a-'fraŋka], <sp>V. di Verona</sp>,
<sp>V. a Levante</sp>, By i det nordøstlige Italien,
Provins Verona, ligger 15 km SV. f. Verona
ved Tione og ved Banen fra Verona til
Mantova. (1921) 11250 Indbyggere. V. har Levninger
af et Slot, der har tilhørt Familien della Scala.
Egnen om V. var Hovedskuepladsen for Krigen
1866. Efter Slaget ved Solferino 1859 underskrev
Napoleon III og Frants Josef i V.
Præliminærfreden, ifølge hvilken Lombardiet aftraadtes til
Napoleon og af denne til Sardinien.
<i>(H. P. S.). C. A.</i>
</chapter>

<chapter name="Villafranca">
<b>Villafranca</b> [vil<sub>a</sub>'fraŋka], <sp>V. do Campo</sp>,
By i den portugisiske Øgruppe Azorerne, ligger
paa Øen San Miguels Sydkyst og har en Red,
hvorfra drives betydelig Handel og Skibsfart
paa England. (1920) 8500 Indbyggere. V. ramtes
1522 af et vulkansk Udbrud, hvorved 500
Mennesker omkom.
<i>(H. P. S.). C. A.</i>
</chapter>

<chapter name="Villafranca de los Barros">
<b>Villafranca de los Barros</b>
[wil<sub>j</sub>a'fraŋka-d<sub>æ</sub>-l<sub>å</sub>s-'war<sub>å</sub>s], By i det sydvestlige Spanien,
Provins Badajoz, ligger 38 km S. f. Mérida paa
Sletten Tierra de Barros og ved Banen fra
Sevilla til Mérida. (1920) 9910 Indbyggere. V.
d. 1. B. har Tilvirkning af Olie.
<i>(H. P. S.) C. A.</i>
</chapter>

<chapter name="Villafranca del Panadés">
<b>Villafranca del Panadés</b>
[wil<sub>j</sub>a'fraŋka-ð<sub>æ</sub>l-pana'ðæs], By i det nordøstlige Spanien,
Provins Barcelona, ligger 40 km VSV. f.
Barcelona 224 m over Havet ved Banen fra
Barcelona til Tarragona. (1920) 8500 Indbyggere.
V. d. P. ligger paa Panadés-Sletten og er en
middelalderlig By med snævre Gader og med
de aragonske Kongers gamle gotiske Palads.
Byen har lidt Industri. Den skal være anlagt af
Hamilkar.
<i>(H. P. S.). C. A.</i>
</chapter>

<chapter name="Villajoyosa">
<b>Villajoyosa</b> [wil<sub>j</sub>akå'jåsa], By i det østlige
Spanien, Provins Alicante, ligger 29 km NØ. f.
Alicante ved Bredden af Middelhavet. (1920)
9320 Indbyggere. V. ligger i en lille, men
frugtbar og veivandet Huerta og udfører Grønsager,
Rosiner, Espartogræs og Havsalt.
<i>(H. P. S.). C. A.</i>
</chapter>

<chapter name="Villalar">
<b>Villalar</b> [wil<sub>j</sub>a'lar], lille By i det nordvestlige
Spanien, Provins Valladolid, ligger 43 km SV.
f. Valladolid paa Skraaningen af en Høj, der
hæver sig over Gammel Kastiliens Sletter. Ved
V. blev Førerne for <sp>Comuneros</sp> (s. d.)
Padilla, Bravo og Maldonado tagne til Fange og
henrettede 1521. Deres jordiske Rester blev 1821
førte til Katedralen i Zamora.
<i>(H. P. S.). C. A.</i>
</chapter>

<chapter name="Villalobos, Francisco de">
<b>Villalobos</b> [wil<sub>j</sub>a'låwås], <sp>Francisco de</sp>,
spansk Digter (1473?—1549?), døbt Jøde, Læge
hos Ferdinand den Katolske og siden hos Karl
V. Foruden nogle medicinske Værker, en hel
Del Vers, en Oversættelse af Plautus'
<i>Amphitruo</i> og Kommentar til et Par Bøger af Plinius'
Naturhistorie, forfattede han det humoristiske
og virkelig vittige Skrift <i>Tratado de las tres
grandes</i> (1543), der handler om overdreven
Snakkesyge, Stædighed og Grinebideri.
<i>E. G.</i>
</chapter>

<chapter name="Villalobos, Rosendo">
<b>Villalobos</b> [wil<sub>j</sub>a'låwås], <sp>Rosendo</sp>,
spansk-amerikansk Digter, f. 1860. Bibliotekar ved
Biblioteket i La Paz (Bolivia), Kammerpræsident,
har udgivet en Række Digtsamlinger, af
hvilken den første var <i>De mi cartera</i> (1886).
<i>E. G.</i>
</chapter>

<chapter name="Villamaninit">
<b>Villamaninit,</b> Mineral af Svovlkisgruppen
af Sammensætning (Cu,Ni,Go,Fe)S<sub>2</sub>, der er
fundet i Form af sorte, regulære Krystaller i
Dolomit i Carmenes Distriktet i Leon i Spanien.
<i>O. B. B.</i>
</chapter>

<chapter name="Villamediana, Juan de Tarsis">
<b>Villamediana</b> [wil<sub>j</sub>amæ'ð<sub>i</sub>ana], <sp>Juan de
Tarsis</sp>, Greve af, spansk Forfatter
(1580—1622). Som Spiller blev han fjernet fra Hoffet
