Sauer-Bækken og rykkede ind i Niederwald,
men kastedes ved et fransk Angreb voldsomt
tilbage over og til Sauer-Bækken. 2. bayerske
Korps, der først havde modtaget Befaling til at
afbryde den paabegyndte Kamp, men senere
Ordre til at forny den, manglede Reserver og
kunde ikke vinde Fremgang. For 5. Korps var
Situationen meget vanskelig. Først Kl. 1 Eftm.
indtraf Kronprinsen og hans Stabschef General
v. Blumenthal paa Valpladsen. Det var da
øjensynligt, at Kampen ikke kunde afbrydes uden
store Tab, og det besluttedes derfor at føre
Angrebet paa den underlegne Modstander
igennem samme Dag. Det lykkedes 5. Korps,
forstærket med de sidste Reserver, Kl. 1 1/2 at
storme og fastholde Højderne V. i W.
Afgørende var imidlertid 11. Korps' Fremtrængen.
Dette havde faaet stærkere Kræfter over
Sauer-Bækken og trængte nu Syd fra frem mod
Niederwald. Den franske Kyradserbrigade Michel
angreb fra Eberbach 11. Korps under dettes
Udførelse af den omfattende Bevægelse, men blev
ved Morsbronn næsten fuldstændig tilintetgjort.
Efter et haardnakket Forsvar faldt
Elsasshausen nu i Hænderne paa 11. Korps, og Kl.
3 1/2 trængte de tyske Tropper fra S. og Ø.
frem mod det sidste franske Støttepunkt
Fröschweiler, der c. Kl. 4 Eftermiddag
blev Genstand for et omfattende Angreb og
efter en rasende Kamp erobret af Tyskerne.
Franskmændene havde kæmpet med et sandt
Heltemod mod den store Overmagt; de havde
stadig og ofte med Held foretaget energiske
Modstød, og Rytterdivisionen Bonnemains
havde med den største Dødsforagt og med uhyre
Tab angrebet de tyske Stillinger ved
Elsasshausen, men alt forgæves. Slaget var tabt, og
Franskmændene gik tilbage i fuldstændig
Opløsningstilstand, forfulgt af de stærkt i Uorden
værende Tyskere, der først mødte ordnet
Modstand ved Niederbronn af den nu ankomne
Division Lespart, som dækkede Tilbagegangen.
Franskmændene mistede c. 200 Officerer og c.
8000 Mand Døde og Saarede, medens 1 Ørn,
4 Faner, 28 Kanoner, 5 Mitrailleuser samt 6000
usaarede Fanger faldt i Sejrherrens Hænder.
Det tyske Tab udgjorde c. 490 Officerer og over
10000 Mand Døde, Saarede og Savnede. (<sp>Litt</sp>:
»Der deutsch-französische Krieg von 1870—71,
redigiert v. d. kriegsgeschichtlichen Abtheilung
des grossen Generalstabes, Heft 3« [1873];
<sp>Hassel</sp>, »Von der dritten Armée« [1872];
<sp>Helvig</sp>, »Das 1. bayer. Arméekorps v. d.
Tann im Kriege 1870-71« [1874]; <sp>Klein</sp>,
»Fröschweiler-Chronik« [1891]; <sp>Hahncke</sp>,
»Operationen der dritten Armée« [1873]; <sp>H.
Kunz</sp>, »Die Schlacht von W.« [1891];
<i>Relation de la bataille de Froeschwiller</i> [1890];
<sp>Bonnal</sp>, <i>Froeschwiller</i> [1899]; den franske
Generalstabs Skildring af Krigen 1870—71, Bd
VII).
<i>(B. P. B.). O. F.</i>
</chapter>

<chapter name="Vöru">
<b>Vöru,</b> <sp>Verro</sp>, By i Estland, ligger 220 km
SØ. f. Tallinn, 84 m o. H., ved Søen Tammula,
hvis Afløb Voo strømmer Ø. paa til
Peipus-Søen, samt ved Banen fra Pskov til Riga.
(1922) 5000 Indb., hvoriblandt findes Ester,
Letter, Russere, Tyskere og Jøder. V. har flere
Garverier og Bryggerier og driver Handel med
Korn og Hør. V. er anlagt 1781 af Katharina II
og har lige Gader og store Pladser. I
Nærheden findes Rester af et Slot, som har
tilhørt Bisperne af Tartu (Dorpat).
<i>(H. P. S.). N. H. J.</i>
</chapter>

<chapter name="Vörösmarty, Mihály">
<b>Vörösmarty</b> ['vørø∫mårti], <sp>Mihály</sp>, ungarsk
Digter, f. 1. Decbr 1800 i Kápolnás-Nyék, d. 19.
Novbr 1855 i Pest, en af den nyere ungarske
Litteraturs ledende Personligheder, der fik
afgørende Indflydelse paa Udviklingen af det
poetiske Sprog i sit Fædreland. Han studerede
først Jura, og blev 1824 Sagfører, men havde
samtidig dyrket Poesien, og debuterede det
følgende Aar med et romantisk Epos »Zalans
Flugt« skrevet paa Heksameter. Med eet Slag
blev han berømt over hele Ungarn, og hans
følgende episke og romantiske Digte
»Cserhalom« (1826) og »De to Naboslotte« (1832)
forøgede hans Anseelse. 1830 blev han Medlem af
det ungarske Akademi. Ogsaa Dramaer har
han skrevet — mest kendt er Eventyrstykket
»Csongor og Tünde«. Men først og fremmest er
V. Lyriker, hans Epigrammer og erotiske
Digte lever efter ham, ligesom hans nationale
Hymne »Szózat« og »Den gamle Zigøjner«, hans
sidste Digt, skrevet i hans Dødsaar under det
smertelige Indtryk af Frihedskrigens Udfald.
Fuldstændig Udgave af hans Værker 12 Bd
(1884). Ny Udgave i 6 Bd (1894).
<i>C. B-s.</i>
</chapter>

<chapter name="Vöslau">
<b>Vöslau</b> [fø.sla^u], se <sp>østerrigske Vine</sp>.
</chapter>
