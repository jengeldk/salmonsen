Voldgiftsretter, ikke sjældent anordnet specielle
Organer til Afgørelse af Stridigheder inden for
meget forskellige Omraader. Enkelte af disse
Organer udgør permanente Institutioner, andre
etableres kun for hvert paakommende Tilfælde.
Saadan lovbestemt V. er bl. a. indført i
Stridigheder mellem Arbejdsgiverforening og
Fagforening, mellem Mester og Lærling, mellem Læger
og Sygekasser, endvidere i Tvistigheder
angaaende Afløsning af Jagtret, angaaende Erstatning
i Anledning af visse elektriske Anlæg,
angaaende Handel med Husdyr m. fl. Den lovbestemte
V. er imidlertid ofte meget afvigende fra det
oprindelige Voldgiftsbegreb. Dette hviler
nemlig, som det vil fremgaa af det ovenudviklede,
paa 3 Forudsætninger: 1) at Voldgiftsaftalen er
frivillig, 2) at Parterne selv bestemmer Valget
af Voldgiftsmænd, 3) at Sagen derved
unddrages de ordinære Domstole. I lovbestemt V. staar
imidlertid kun den sidste Forudsætning fast;
derimod er lovbestemt Voldgift i mange
Tilfælde tvungen, medens man i andre Tilfælde
udelukker eller indskrænker Parternes Ret til at
vælge Voldgiftsmændene. I enkelte Forhold
udelukker man baade Frivilligheden og
Parternes Adgang til at sammensætte V., saaledes ved
den saakaldte Husdyrvoldgift. For saadanne
Tilfælde er V. en misvisende Etikette, idet slige
Organer i Virkeligheden udgør
ekstraordinære eller specielle Statsdomstole, hvor de
retskyndige Medlemmer helt eller delvis er
erstattet af Lægdommere.
<i>K. Hch.</i>

I. <sp>Børsvoldgiftsretter</sp> (<sp>Arbitrage</sp>).
For at undgaa kostbare og langvarige
Retssager i Handelsforhold, har man i en gros
Handelen Verden over oprettet permanente
Voldgiftsudvalg, og i en Række Lande er
Behandlingen ved disse Voldgiftsretter lovfæstet,
saaledes bl. a. i Norge og Sverige.

I Danmark er der ingen Lovregulering for
disse Voldgiftsudvalg, men de er anerkendt i
Praksis af Domstolene paa den Maade, at disse
afviser en Sag, saafremt Parterne har indgaaet
den paagældende Handel paa Betingelse af, at
alle Stridigheder i Forbindelse med den
paagældende Handel skal afgøres ved Voldgift. En
afsagt Voldgiftskendelse kan indbringes for
Domstolene, men disse paakender dog i
Almindelighed kun Sagen i Formaliteten, d. v. s.
undersøger, om Voldgiftsudvalget har været
kompetent og dets Medlemmer i Besiddelse af den
fornødne Habilitet, samt om Sagen har været
ordensmæssig behandlet.

Finder Domstolene ikke, at der kan udsættes
noget paa Formaliteten, vil de som Regel ikke
indlade sig paa Realiteten.

Omvendt kræver Voldgiftsdomme
Stadfæstelse af en Domstol for at forsynes med
Retskraft, d. v. s. for at der kan gøres Eksekution
ifølge Voldgiftsdommen.

Dette Forhold gør sig ogsaa gældende bl. a.
i Tyskland og i England.

Her hjemme blev der allerede i 1883 nedsat
et Voldgiftsudvalg for Korn- og
Foderstofhandlen, som har udfoldet en betydelig
Virksomhed i Aarenes Løb, til utvivlsom Gavn for
en gros Handelen. Dette Voldgiftsudvalg har
atter affødt Oprettelse af en Række andre
Voldgiftsudvalg, nemlig for: Melhandelen —
Smørhandelen — Kaffehandelen — Jern- og
Metalbranchen — Kolonialvarebranchen —
Sædefrøhandelen, og derudover er der oprettet et
almindeligt Voldgiftsudvalg for Kjøbenhavns
Børs for alle Handeler, som ikke falder
under de ovennævnte Brancher.

For de enkelte Voldgiftsudvalg er der
udarbejdet udførlige Regler for deres
Sammensætning, Arbejdsmaade etc.

Forhandlingerne er i Almindelighed
skriftlige, og Medlemmerne udvælges af
Grosserer-Societetet for et Aar ad Gangen. Disse Udvalg
behandler ikke alene Stridigheder i
Handeler, som er indgaaet med Voldgifts Klausul,
men ogsaa saadanne, hvor Parterne senere
underkaster sig Voldgiftsudvalgets Afgørelse.

I Almindelighed efterkommes
Voldgiftsudvalgets Afgørelse frivillig af den tabende Part, og,
hvis ikke, risikerer han, at hans Navn opslaas
paa Børsens sorte Tavle.

Det er saaledes ikke alene mellem danske
Handlende indbyrdes, at disse Voldgiftsudvalg
udøver deres Virksomhed, men i udstrakt Grad
ogsaa mellem danske og udenlandske
Handlende.

I de senere Aar er der gjort et stort Arbejde
for at indføre almindelig international
Voldgift, og der er oprettet en international
Voldgiftsdomstol med Sekretariatet i Paris. Denne
Voldgiftsdomstol er dannet af det
internationale Handelskammer, som omfatter 600
Industri- og Handelsorganisationer, Bank- og
Søfartssammenslutninger fordelt over 40 af de
vigtigste Lande i Verden, og det er at vente,
at denne internationale Voldgiftsdomstol vil faa
stedse stigende Betydning.

II. <sp>Voldgift i Tvistigheder
mellem Arbejdsgivere og Arbejdere</sp>, se
<sp>Arbejdsstridigheders Bilæggelse</sp>.
<i>Ch. V. N.</i>

Den <sp>norske</sp> Lov om Rettergangsmaaden i
Tvistemaal har et særskilt Kapitel (32) om V.
Der maa regelmæssig foreligge en
Voldgiftsaftale i skriftlig Form angaaende enten en
bestemt Retstvist eller de af et bestemt
Retsforhold fremtidig opstaaende Retstvister.
Virkningen af en saadan Aftale er den, at
vedkommende Retstvist ikke uden Samtykke af
Modparten kan bringes ind for Domstolene.
Saadant Samtykke anses givet, naar Parten har
mødt og forhandlet uden at fremsætte
Indsigelse. Regelen kan derfor ogsaa udtrykkes
saaledes, at hver af Parterne kan forlange
Sagen afvist fra Domstolene, men at Dommeren
ikke i Embeds Medfør afviser den. Til
Voldgiftsmand kan Parterne vælge, hvem de selv
vil; dog maa han være fuldmyndig og ikke
fradømt Stemmeret i offentlige Anliggender.
Indeholder Voldgiftsaftalen ikke nogen
Bestemmelse om, hvem der skal være Voldgiftsmænd,
gælder følgende Regler: Hver af Parterne
vælger een Voldgiftsmand, og Voldgiftsmændene
selv vælger en tredie som Formand. En Part
eller en Voldgiftsmand kan i Tilfælde kræve,
at Valget foretages af Herreds- eller Byretten.
Voldgiftsdommen skal underskrives af alle
Voldgiftsmænd; et Eksemplar af den sendes til
Herreds- eller Byretten til Opbevaring i
Rettens Arkiv.
