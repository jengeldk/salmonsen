opblandet med Kvæner og Finner; der var (1920)
51 Finner og 1 Kvæn. Antagen Formue 1922
var 1,5 Mill. Kr og Indtægt 712000 Kr. (<sp>Litt</sp>:
»Norges Land og Folk«: <sp>A. Helland</sp>, »Tromsø
Amt« [Oslo 1899]).
<i>(N. S.). M. H.</i>
</chapter>

<chapter name="Trap">
<b>Trap,</b> en gammel Betegnelse for store, i
horisontale Dækker udbredte Basaltmasser og
lignende Eruptiver, som foroven danner
Plateauer, medens de i trappetrinlignende, store
Afsatser sænker sig ned mod de omgivende
lavere Egne. Færøerne og Island afgiver typiske
Eksempler.
<i>(N. V. U.). O. B. B.</i>
</chapter>

<chapter name="Trap, Cordt Einar">
<b>Trap,</b> <sp>Cordt Einar</sp>, dansk Statistiker og
Nationaløkonom, nedennævntes Søn, f. i Kbhvn
31. Aug. 1859, blev Student 1878, <i>cand. polit.</i>
1882 og <i>cand. jur.</i> 1885; var derefter ansat i
Finansministeriet, indtil han 1896 blev Rubin's
Efterfølger som Chef for Kjøbenhavns
statistiske Kontor, en Stilling, han fratraadte i 1922.
Som Leder af den kommunale Statistik
mærkede man navnlig T.'s Initiativ i
Undersøgelserne om Befolknings- og Beboelsesforholdene,
ligesom der i det hele udførtes et grundigt og
dygtigt Arbejde under hans Ledelse. Dernæst
har T. udarbejdet en Række Afhandlinger og
Artikler om socialpolitiske Emner, bl. a. i
»Nationaløkonomisk Tidsskrift«. Af større
Værker skal fremhæves Bogen om Statens Stilling
til Ubemidledes Alderdomsforsørgelse (1892)
og Arbejderdomstole (1893). T. har fra 1893
været Lærer i Finansvidenskab og Statistik ved
Officersskolen og har bl. a. til Brug herfor
udgivet et velskrevet og let læseligt Grundrids af
Finansvidenskaben (1895), som er udkommet i
flere Udgaver, og et kort og klart Udtog af
Danmarks Statistik (1921). Siden 1899 er T.
Medlem af Arbejderforsikringsraadet og siden
1910 Censor ved den statsvidenskabelige
Eksamen.
<i>M. K.</i>
</chapter>

<chapter name="Trap, Jens Peter">
<b>Trap,</b> <sp>Jens Peter</sp>, dansk
Kabinetssekretær og Forfatter, f. i Randers 19. Septbr 1810,
d. i Kbhvn 21. Jan. 1885. Efter at være blevet
Student fra Randers Skole 1828 og have taget
juridisk
Embedseksamen
1833 blev han
allerede i Jan.
1835 ansat som
Kancellist i
Kabinetssekretariatet, hvor han
p. Gr. a. sit
livlige Hoved, sin
Arbejdsiver og
Energi og sin
korrekte
Optræden hurtig
arbejdede sig
op under de
skiftende
Kabinetssekretærer.
1842 blev han
Fuldmægtig,
1849 Ekspeditionssekretær og 1852
Referendar. Den attraaede Post som
Kabinetssekretær opnaaede han først, da den 1854
udnævnte Højesteretsadvokat Liebenberg havde
trukket sig tilbage 1856; T. blev da ansat
midlertidig, hvorpaa den faste Udnævnelse fulgte
i Sommeren 1857. Det blev en lang Embedstid,
thi ogsaa da Kong Frederik VII var død 1863,
beholdt han Posten, og først et Aar før sin
Død, i Febr 1884, tog han sin Afsked. Som
Embedsmand udmærkede T. sig ved sin store
Samvittighedsfuldhed og Nidkærhed og ved sin
tilbageholdne og dog bestemte Færd, og der
er ingen Tvivl om, at han har øvet ikke ringe
Indflydelse i mange politiske Forhold, noget,
som man vistnok først rigtig vil kunne faa
Klarhed over, naar de af ham udarbejdede
Memoirer engang bliver udgivne. Allerede fra
1842, da han var blevet Fuldmægtig, ledsagede
han ofte Christian VIII paa hans Rejser rundt
om i Landet, og dette blev endnu mere
Tilfældet under Frederik VII og Christian IX, der
forstod at værdsætte hans Dygtighed,
Hengivenhed og Takt. Under Branden paa
Frederiksborg Slot 1859 indlagde T. sig stor
Fortjeneste, idet han ved sin resolutte Optræden
reddede en stor Mængde Malerier og andre
Kostbarheder, ligesom han var meget virksom
ved Slottets Genopførelse som Sekretær i
Komiteen for Indsamlingen til dette Øjemed og
som Formand for det i samme Anledning
oprettede Kunstflidslotteri. Han var til Stede paa
Glücksborg, da Frederik VII døde, og blev
udset til sammen med Admiral Irminger at
overbringe Dødsbudskabet til Ministeriet, og han
var med paa Skibet, der bragte Kongens Lig
til Kbhvn. 1874 ledsagede T. Kongen paa Rejsen
til Island i Anledning af Tusindaarsfesten. 1875
modtog han Dannebrogsordenens Storkors, og
en yderligere Paaskønnelse vistes der ham
1881, da han havde været Kabinetssekretær i
25 Aar, idet han udnævntes til Geheimeraad.
Trods sin ansvarsfulde Stilling og sin
Forfattervirksomhed paatog han sig ogsaa andre Hverv
og virkede for Samfundet, navnlig i human
Retning. Efter at T. 1865 var blevet Medlem af
Bestyrelsen for Blindeinstituttet og Direktør for
Døvstummeinstituttet, tog han sig ivrig af disse
Institutioner, foretog Rejser i Udlandet for
grundig at sætte sig ind i deres Ordning i de
store Kulturlande og indlagde sig stor
Fortjeneste af Sagen i Danmark; han var saaledes
meget virksom ved Oprettelsen af »Foreningen
til Blindes Selvvirksomhed«, for hvilken han
blev Formand, og ligeledes arbejdede han med
Iver 1867 for en Samvirken mellem
Døvstummeinstituttet og Joh. Keller's Institut for
døvstumme efter Talemetoden; 1880 blev han
Direktør for det ny Institut i Fredericia. Han var
Medstifter af »Geografisk Selskab« og i lang Tid
dets Vicepræsident.

T.'s Forfattervirksomhed tog sit
Udgangspunkt fra 1841, da han fik Privilegium paa
Udgivelsen af »Kgl. Hof- og Statskalender«, som
han første Gang udgav 1842, og som han selv
redigerede til 1858 (senere var den under
andre Redaktører undtagen Aargangen 1877, som
han atter selv redigerede). Han omfattede
dette Arbejde med stor Interesse og udvidede
stadig Rammen for Bogen, saa at han
efterhaanden forvandlede den fra en blot og bar
Fortegnelse over Landets Embedsmænd til en nyttig
Haandbog med de forskelligste Oplysninger om
danske Forhold, en Slags statistisk Haandbog;

<img>J. P. Trap.</img>
