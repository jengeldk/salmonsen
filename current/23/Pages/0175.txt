<chapter name="Telamon">
<b>Telamon,</b> græsk Sagnhelt, Søn af Aiakos,
Broder til Peleus. Efter et Drab kom han til
Salamis og ægtede Glauke, Datter af Kong
Kychreus, efter hvis Død han blev Øens
Hersker. Med en anden Hustru, Periboia, havde
han Sønnen <sp>Aias</sp>. Han var Herakles'
Vaabenbroder og deltog med ham i Toget mod Kong
Laomedon i Troja. Efter Erobringen blev
Kongedatteren Hesione hans Slavinde og senere
Moder til en anden, ligeledes berømt Helt,
<sp>Teukros</sp>. T. deltog ogsaa i den kalydoniske Jagt
og i Argonautertoget.
<i>H. A. K.</i>
</chapter>

<chapter name="Telamoner">
<b>Telamoner,</b> i Bygningskunsten de bærende,
mandlige Figurer (se <sp>Atlant</sp>); i Heraldikken
et forældet Udtryk for Skjoldholdere, for
Eksempel Vildmændene ved det danske Vaaben.
<i>(E. S.). C. A. J.</i>
</chapter>

<chapter name="Telangiektasi">
<b>Telangiektasi</b> [-æk-] (gr.) er Navnet paa
smaa ell. større begrænsede Partier af Huden,
hvor de mindste Blodkar er udvidede, saaledes
at det paagældende Sted bliver stærkt
rødviolet farvet, undertiden noget forhøjet over
den naturlige Hud. De er ofte medfødte, kan
staa uforandrede hele Livet igennem; til andre
Tider vokser de og kan brede sig over store
Flader. Hvis ikke alene Huden, men ogsaa
dybere Lag er angrebne, bliver Lidelsen
snarere at henføre til Begrebet <sp>Angiom</sp>; dog er
Grænsen mellem Angiom og T. ikke ganske
fast. T. er som Regel uskadelige, men der kan
opstaa Læsion af dem, ell. Karudvidningerne
kan fortynde Huden saa meget, at der opstaar
Bristninger med paafølgende Blødning, der da
vanskelig igen standser. En Del af de saakaldte
Modermærker er T. Behandling anvendes i de
sjældne Tilfælde, hvor Blødning opstaar; ellers
er der i Grunden kun Tale om Behandling,
naar T. i Ansigtet ell. paa Halsen misklæder i
væsentlig Grad. Behandling: Fjernelse,
Brænding, Elektrolyse, Kulsyrefrysning.
<i>(E. A. T.). C. Rch.</i>
</chapter>

<chapter name="Telautograf">
<b>Telautograf</b> [-a^u-] (af gr. τήλε: fjernt og αύτός
γραφή): Selvskrift) kaldes et af Amerikaneren
Elisha Gray konstrueret Apparat til telegrafisk
Overføring af haandskrevne Meddelelser. I
Modsætning til Kopieringstelegrafer (se
<sp>Billedtelegrafering</sp>), hvor den skrevne
ell. tegnede Meddelelse kopieres i
Modtagerapparatet, sker Overføringen ved T. samtidig
med Udfærdigelsen af det originale Telegram
paa Afsenderstationen. Fig. viser et kombineret
Afsender- og Modtagerapparat. Den ved
Afsendelsen benyttede Skrivestift er med et
System af Vægtstænger forbundet med to
Kontaktarme, der under Nedskrivningen bevæger
sig over Glidekontakter paa Modstandsspoler
og derved varierer Strømstyrken i elektriske
Kredsløb paa hver af de to Ledningstraade til
Modtagerstationen. Her passerer Strømmene
Traadvindinger, anbragt paa to drejelige
Rammer i kraftige Magnetfelter. Svarende til
Strømvariationen indstiller Rammerne sig i
Forhold til de magnetiske Kræfter og bringer
gennem et lgn. Vægtstangsystem en Skrivestift
til at udføre ganske tilsvarende Bevægelser som
paa Afsenderstationen. Apparatet anvendes en
Del i Amerika og England til Udveksling af
Telegrammer mellem Telegrafstationer og
Abonnenter samt til Forretningskorrespondance
f. Eks. mellem Kontor og Lager etc., hvor
Forbindelsen ofte indrettes til samtidig
Telefonering paa Dobbeltledningen.
<i>A. C. G.</i>

<img>Telautograf, kombineret med Telefon.</img>
</chapter>

<chapter name="Telav">
<b>Telav</b> [tjæ'£af], By i Georgien, ligger 64 km
ØNØ. f. Tiflis 738 m o. H. ved Floden Alajan
og ved den kachetiske Landevej. 18000 Indb.,
hvoraf Halvdelen er Armeniere. T. har flere
Kirker, Klostre og Moskeer og lever væsentligst
af Vindyrkning og Silkeormsavl. Ruiner af gl.
Borge og Paladser vidner om Byens fordums
Betydning som Hovedstad i det gl. kachetiske
Rige. T. skal være anlagt 893 af den første
Konge af Kachetien.
<i>(H. P. S.). N. H. J.</i>
</chapter>

<chapter name="Telchiner">
<b>Telchiner</b> [-'ki'-], græske Dæmoner, der
ligesom Daktylerne (s. d.) og Kykloperne, med
hvem de ofte forveksles, gjaldt for kunstfærdige
Smede. Medens de oprindelig hørte hjemme paa
Rhodos og var i Apollon's Tjeneste, skal de
siden have udbredt Dyrkelsen af dels Athena,
dels Apollon til Boiotien og Lykien. De tænktes
ogsaa som troldkyndige, snart venligt sindede
mod Mennesker, snart det modsatte, og
dræbtes til sidst af Apollon.
<i>H. A. K.</i>
</chapter>

<chapter name="Tele">
<b>Tele</b> betegner i Norge et frosset Jordlag.
Ordet er identisk og ensbetydende med svensk
»käle«.
<i>H. F.</i>
</chapter>

<chapter name="Telefon">
<b>Telefon</b> (af gr. τήλε: fjernt, og φωνή: Lyd).
Apparat til Overføring af Lyd paa længere
Afstand. Til Forstærkning af Lydbølger gennem
Luften har <sp>Lydtragte</sp> (»Raabere«,
Megafoner) ell. paa kortere (særlig indendørs)
Afstande <sp>Talerør</sp> fundet Anvendelse. Lydens
hurtigere og bedre Forplantning gennem faste
Legemer har ført til Fremstilling af
<sp>Traadtelefonen</sp>, der allerede kendtes i Oldtidens
Kina i Form af to korte Bambusrør lukket for
Enden med elastiske Membraner af Svineblære
og indbyrdes forbundet med en stramt
udspændt Snor, hvorigennem Lydsvingningerne
fra den ene Membran overføres til den anden,
naar der tales ind i Bambusrøret. En lgn.
Traadtelefon konstrueredes af Hooke 1667 og
