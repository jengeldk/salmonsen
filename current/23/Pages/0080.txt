Bygninger, saasom Administratorens Residens,
Hospitalet, Barakkerne og et Par Kirker. Den
er Havneplads for det frugtbare
Usambaradistrikt med flere europæiske Plantager og er
Udgangspunkt for en Jernbanelinie til
Kilima-Ndsharo.
<i>C. A.</i>
</chapter>

<chapter name="Tangaal">
<b>Tangaal</b> er et Lokalnavn for en i danske
Farvande meget almindelig Art Naalefisk,
nemlig den store Tangnaal (<i>Syngnathus typhle</i>).
<i>Ad. J.</i>
</chapter>

<chapter name="Tanganjika">
<b>Tanganjika,</b> <sp>Tanganyika</sp>, <sp>Bahari</sp>
(arab.), stor Sø i det mellemste Sydafrika
mellem 3° 20′ og 8° 44′ s. Br. Dens Form er meget
langstrakt fra N. til S., idet Længden er 645
km, medens Bredden kun er 30—80 km. Arealet
er c. 40000 km<sup>2</sup> og Højden over Havet c. 780 m.
T. er en af Jordens dybeste Indsøer, idet man i
den nordlige Del har maalt en Dybde af 1277
m og i S. endog 1435 m; over den midterste
Del synes der dog at gaa en Rygning med
lavere (5—600 m) Dybde. Denne store Dybde
staar i Forbindelse med Søens Dannelse, idet
den er opstaaet ved den store
centralafrikanske Gravsænkning, hvis sydligste Del optages
af T., og som fortsættes mod N. i Kiwusøen og
Albert Edwardsøen. Søens Bredder, der næsten
overalt er høje og stejle, viser ogsaa mange
Steder tydelige Spor af vulkansk Virksomhed.
Bredderne er meget lidt indskaarne, og kun
mod NV. findes en betydelig Bugt, <sp>Burton
Bay</sp> bag Halvøen Ubwari. De høje, bjergrige
Bredder med deres yppige tropiske Vegetation
er næsten overalt af stor landskabelig Skønhed.
Større Tilløb modtager Søen ikke; de
betydeligste er Malagarassi fra Ø., Luwu (Lofu) fra S.
og Kiwusøens Afløb Russisi. Det eneste kendte
Afløb fra Søen er <sp>Lukuga</sp>, der fra Vestsiden
strømmer til Kongo. Lukuga, der opdagedes af
Cameron 1874, har i de forløbne Aar vist en
meget forskellig Vandføring, og undertiden
synes Vandstanden i Søen at være saa lav, at
Lukuga. saa godt som intet Vand kan føre bort
derfra; dette beror sandsynlig paa den meget
forskellige Regnmængde i Søomraadet i de
forskellige Aar. Politisk set tilhører Vestsiden og
Nordøstsiden Belgisk Kongo, Sydspidsen Britisk
Rhodesia og Østsiden Britisk Mandatland
Tanganyika (tidligere: Tysk Østafrika). De
betydeligste Militærposter, Handelspladser og
Missionsstationer ved Søen er Ujiji (Kawele) og
Karema paa Østkysten, Bismarckburg (nu:
Kassanga) og Kituta mod S. samt Mpala og
Albertville (den sidste ved Lukugas Udløb) paa
Vestsiden. — Skønt Rygter om Søens Eksistens
tidlig naaede Østkysten og gav Anledning til
Antagelsen af et kolossalt Ferskvandshav i
Verdensdelens Midte, blev den først set af
Europæere, da Burton og Speeke, udsendte af det
geografiske Selskab i London, i Febr 1858
trængte frem til Ujiji paa Østkysten (den
samme By som blev bekendt ved Stanley's
berømte Møde med Livingstone 1871). Senere er
den bleven besøgt af Livingstone, Cameron, der
1874 omsejlede den sydlige Del, og Stanley, der
1876 omsejlede hele Søen; den blev kortlagt
1882 af Hore og er siden undersøgt af
Fergusson, Lemaire, Kohlschütter o. a. I de senere
Aar er der ført Jernbanelinier til Søen baade
fra Øst (Dar-es-Salaam til Ujiji) og fra V. (Buli
ved Kongo til Albertville), ligesom der er
regelmæssig Dampskibstrafik af belgiske og britiske
Skibe.
<i>C. A.</i>
</chapter>

<chapter name="Tanganyika Territory">
<b>Tanganyika Territory</b> [ta.ng<sub>ə</sub>'nji.k<sub>a</sub>-'ter<sub>i</sub>tər<sub>i</sub>],
tidligere Tysk Østafrika, britisk
Mandatland i Østafrika mellem det Indiske Ocean
i Ø. og Tanganjikasøen i V. samt Kenya
Colony i N. og Portugisisk Østafrika i S.
Territoriet strækker sig langs det Indiske
Ocean fra Umbafloden i N. til
Rovumafloden i S., en Strækning paa c. 800 km; den
udenfor liggende Ø <sp>Mafia</sp> er medregnet,
derimod ikke de nordligere liggende Kystøer
Sansibar og Pemba. Nordgrænsen gaar omtrent lige
mod NV. til Bredden af Victoria Njansa paa
c. 1° s. Br., tværs over Søen og langs
Kagerafloden til c. 30° 20′ ø. L., hvor den drejer
sydpaa uden om Landskaberne Ruanda og Urundi
til Østkysten af Tanganjikasøen. Vestgrænsen
følger Midten af Søen til Sydspidsen, hvorefter
den gaar SØ. til Nordspidsen af Nyassasøen;
fra Midten af denne drejer Grænsen lige mod
Ø. til Rovumafloden, som den følger til Oceanet.
Arealet anslaas til 992000 km<sup>2</sup> med (1921)
4140000 Indbyggere, hvoraf 2450 Hvide og c.
15000 Asiater (Arabere og Hinduer). Den
indfødte Befolkning bestaar overvejende af
Stammer af blandet Banturace; i Kystegnene bor
Suahelierne, der er blandede med Arabere, og
hvis Sprog (Kisuaheli) er det alm. Handelssprog
fra Kysten til de store Søer. Efter tysk Lov
var enhver Indfødt, der var født efter 1903, fri,
men en mild Form for Slaveri vedligeholdtes
dog under det tyske Styre. 1922 ophævedes
Slaveriet helt. Hovednæringsvejen er Agerbrug,
og under det tyske Herredømme anlagdes et
Antal Plantager med Kokos, Kaffe, Jordnødder,
Kautschuk, Sukker, Bomuld, Kardemomme,
Kinabark og Sisalhamp. Hos de Indfødte spiller
Kvægavlen ogsaa en stor Rolle, og der fandtes
(1921) 3,1 Mill. Stkr Kvæg og 3,4 Mill. Faar og
Geder. Bjergværksdrift er endnu kun lidet
udviklet, hvorimod Skovene frembringer
værdifulde Træsorter, navnlig Ibenholt. De vigtigste
Havnepladser er Dar-es-Salaam, Tanga,
Bagamoyo, Pangani, Kilwa, Lindi og Mikandani,
medens i det indre de betydeligste
Handelspladser er Tabora og Ujiji. Den aarlige
Eksport beløb sig 1924 til 2,7 Mill. £ St., medens
Importen var 2 Mill. £ St. Den tyske Rupie var
gyldig til 1922, da der indførtes en ny Mønt:
East Africa Shilling à 100 Cents. Af Jernbaner
fandtes 1924 1645 km og 129 km under Bygning.
De to Hovedlinier er Centralbanen fra
Dar-es-Salaam over Tabora til Kigoma ved Søen, og
Nordbanen fra Tanga gennem Usambara til
Moshi ved Foden af Kilima-Ndsharo; sidstnævnte
Bane staar ved en Sidebane fra Moshi i
Forbindelse med Ugandabanen i Kenyakolonien.
Desforuden regner man, at der findes c. 30000
km nogenlunde brugbare Automobilveje.
Territoriet er delt administrativt i 22 Kredse;
Administrationens Sæde er i Dar-es-Salaam.

Den første Begyndelse til det tyske
Herredømme skete 1884, da et privat tysk Selskab
erhvervede store Omraader ved Traktater med
indfødte Fyrster og Sultanen af Sansibar; 1885
