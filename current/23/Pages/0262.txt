Øer, Aguada og Carmen, der henh. har en
Længde af 11 og 36 km. Selve Strandsøen er
50—60 km lang og indtil 25 km bred, idet dens
Udstrækning veksler en Del efter Aarstiderne
og Vindforholdene. Bredderne er overalt meget
lave, og Dybden ringe. Navnet T. skriver sig
fra 1518, da Opdageren Antonio de Alaminos
troede, at »Øen Yucatan« fandt sin Afslutning
i denne Indskæring. I 17. Aarh. satte eng.
Pirater sig fast paa Øen Carmen og blev først
fordrevne 1717.
<i>(H. P. S.). M. V.</i>
</chapter>

<chapter name="Terminsforretninger">
<b>Terminsforretninger</b> (se <sp>Børs</sp>, S. 454) er
børsmæssigt organiserede
Leveringsforretninger, der foregaar under særlige Former og
som oftest ikke har effektiv Levering, men kun
Inkassation af en Avance til Formaal. Medens
Køber og Sælger ved andre Handeler maa
træffe nøjagtig Aftale om de nærmere
Salgsvilkaar, er alt andet end Prisen her
usancemæssigt fastlagt. Herved opnaas, at selv meget
store Forretninger kan afsluttes i Løbet af et
Øjeblik, ofte blot ved et Nik, som saa senere
bekræftes skriftligt. Og den Omstændighed, at
en Mængde ensartede Handeler afsluttes
samtidig, bevirker yderligere, at de i vidt Omfang
lader sig afvikle ved Kompensation, saa
Parterne kan nøjes med at modtage eller betale
en Prisdifference, alt efter som de har tjent
eller tabt. Oftest vil Afviklingen foregaa
gennem en Likvidationskasse, der undertiden
endda staar inde for, at Parterne er i Stand til at
opfylde deres Forpligtelser. Hvor en saadan
Garanti foreligger, har Børsteknikken opnaaet
sin højeste Fuldkommenhed, idet ingen da
behøver at bekymre sig om sin Medkontrahents
større eller mindre Kreditværdighed.
Personerne er blevet fungible ligesom de Objekter, der
handles om.

Der gøres T. saavel i Effekter (Obligationer
og Aktier), som i Varer. T. i Effekter afsluttes
til Afgørelse enten sidst (<i>ultimo</i>) eller midt
(<i>medio</i>) i Maaneden. I Varer afsluttes T.
derimod som Regel pr. en bestemt Maaned, der
kan ligge indtil et Aar frem i Tiden, og
Sælgeren kan da frit bestemme, hvilken Dag inden
for den paagældende Maaned han vil levere.
Om dette Tidspunkt giver han Varsel ved
Aflevering af en Udleveringsseddel
(»Andienungszettel«, <i>transferable order</i>, <i>filière</i>), som Køberen
kan transportere videre, medmindre han
ønsker Varen leveret, hvilket kun sjældent vil
være Tilfældet. Hvor stort et Kvantum
Handelen gælder, er der særlige Regler om paa
hver Børs. Paa Berlins Fondsbørs handles
indenlandske Aktier i Poster paa 15000 Mark eller
et Multiplum heraf, for Hvede paa Berlins
Varebørs er Enheden 50 t, for Hvede i Chicago
5000 bushels, for Sukker i Magdeburg og
Hamburg 500 Sække. Medens der, hvor Talen er om
Værdipapirer, ikke kan opstaa noget
Kvalitetsspørgsmaal, idet samtlige almindelige Aktier
inden for samme Selskab er lige meget værd,
maa der paa Vareterminsbørserne fastsættes
Regler for, hvilke <sp>Kvaliteter</sp> Handelen
skal gælde. Som nogle af de vigtigste af disse
kan nævnes: for Hvede i New York <i>Red Winter
wheat</i> Nr. 2, for Bomuld i New York <i>middling
upland</i>, for Sukker i Magdeburg »Rübenzucker«
I. Produkt 88 % Rendement, for Kaffe i
Hamburg <i>Santos good average</i>. Ofte vil der
imidlertid kun være en stærkt begrænset Mængde af
de fastsatte Varekvaliteter paa Markedet, og
der er derfor overalt truffet Bestemmelse om,
at saavel bedre som simplere Varer kan leveres
i Stedet mod visse nærmere fastsatte Pristillæg
eller -afslag. Uden saadanne Bestemmelser vilde
det være for let at drive Prisen paa
Terminsvarer kunstigt i Vejret ved Opkøb af netop
den bestemte Kvalitet, Handelen gælder. Til at
afgøre, hvorvidt en Vare svarer til de stillede
Krav, findes der overalt paa Børserne
Bedømmelsesudvalg, hvis Kendelse enten skal eller
kan indhentes, naar der bliver Tale om
effektiv Levering af Varer. Det er klart, at ikke
alle Varer egner sig lige godt for T. Disse er
i det væsentlige begrænsede til Hvede, Mel,
Majs, Kaffe, Sukker, Petroleum, Olie, Spiritus,
Uld, Bomuld, Jern, Kobber, Gummi og lignende
<sp>Masseartikler</sp>, for hvilke let
bestemmelige Typer lader sig fastslaa.

Med Hensyn til Afviklingen af T. gennem
Likvidationsbureauer og Likvidationskasser,
saavel som med Hensyn til Prolongationer og
Præmieforretninger maa henvises til den udførlige
Fremstilling i <sp>Børs</sp>, S. 454.

Idet der med Hensyn til T.'s økonomiske
Betydning ligeledes maa henvises til nævnte
Artikel, skal her yderligere tilføjes følgende:
Mod Fremhævelsen af den Maade, hvorpaa T.
i Varer kan fritage de Handlende for
Konjunkturrisikoen, idet de, naar de ligger med store
Beholdninger, kan sikre sig ved at sælge paa
Terminsmarkedet for senere at dække sig ved
Køb sammesteds, efterhaanden som de sælger
den effektive Vare, har man indvendt, at den
samme Sikring kan foregaa uden Terminsbørs,
nemlig ved effektive Salg paa senere Levering.
F. Eks. kan den, som har købt en Ladning
Kaffe i Brasilien, sælge den svømmende til en
Køber, der skal sikre sig sit fremtidige
Forbrug, ligesom Kornhandleren kan sælge sit Korn
paa senere Levering til de Møllere, der paa
Grund af indgaaede Forpligtelser til Leverance
af Mel har Interesse i at sikre sig Kornet nu.
Men netop paa Grund af de effektive Varers
store Kvalitetsforskelligheder strækker saadanne
simple Leveringsforretninger ikke til i
Verdenshandelen. Mølleren er ikke sikker paa i
det Øjeblik, Prisforholdene egner sig til
Indkøb, at finde en Leveringssælger, der netop har
hele Kvantumet i den Kvalitet, han skal bruge.
Hvis han derimod køber paa Termin, behøver
hsn foreløbig ikke at bekymre sig om
Kvaliteten. Naar Leveringstiden kommer, kan han
benytte Terminsvaren, hvis den passer ham;
men i modsat Fald kan han sælge paa Termin
og købe den effektive Vare andensteds.
Kornhandleren paa sin Side træffer ikke altid en
Køber, der har Brug for en Beholdning netop
af den Kvalitet, han sidder inde med, til senere
Levering, hvorimod han paa den organiserede
Terminsbørs altid kan finde en Køber. Naar
Leveringstiden kommer, er han frit stillet.
Saafremt den Vare, han har, egner sig til
Levering paa Terminsmarkedet, leverer han den;
i modsat Fald dækker han sig ved et
