Huse med 717 Indb. (1911: 392). Der er her
Kirke, Jyllands eneste Rundkirke, en
interessant Bygning, der er opført ved Aar 1200,
vistnok af Aarhus-Bispen Vagn Aagesen, og
restaureret 1877—78; desuden Præstegaard, Skole,
Forsamlingshus, Andelsmejeri, Afholdshotel,
Bageri, Farveri m. m. Jernbanestationen (paa
Aarhus—Ryomgaard Banen) med
Telegrafstation og Postekspedition ligger henimod 2 km
NNV. f. Byen. T. Sogn frembyder megen
arkæologisk Interesse ved sine talrige Gravhøje
fra Sten- og Bronzealderen, og der er her
gjort endog enestaaende Fund.
<i>(H. W.). M. S.</i>
</chapter>

<chapter name="Thorsbjerg Mose">
<b>Thorsbjerg Mose,</b> ved Sønder Brarup i
Angel (Sønderjylland), er en af de bekendte
»arkæologiske« Moser, hvorfra er fremdraget
store Mængder af Vaaben m. m. fra
Folkevandringstiden (smlg. <sp>Kragehul</sp>-, <sp>Nydam</sp>- og
<sp>Viemose-Fund</sp>; <sp>Mark- og Mosefund</sp>;
<sp>Jernalder</sp>, S. 906). Det var den, hvorfra
Oldsager først fremkom, idet de allerede 1856
begyndte at indkomme til Museet i Flensborg.
Mosen, der kun er c. 4 1/2 ha stor, omgives paa
alle Sider af Højdedrag; den er meget dyb og
vandrig. C. 3—4 m under Overfladen fandtes
Sagerne over en forholdsvis lille Strækning, c.
0,09 ha; de laa tæt sammen, tit i tykke Lag og
i en vis Orden. Meget tydede paa, at de her
hengemte, formentlig ofrede Genstande, en Tid
lang, forinden Moselaget dækkede dem, har
været udsat for Luftens Paavirkning. Der
fremkom navnlig Vaaben (Jernet var dog meget
medtaget), Sværd, Spyd, Skjolde, Brynjer,
enkelte ejendommelige Hjelme og Buer, men
desuden Klædningsstykker, Smykker, Værktøj og
Redskaber, Ridetøj o. s. v., samt Mønter
(romerske) og Værdimetal. Hovedmængden af
Fundet beror nu i »Museum vaterländischer
Altertümer« i Kiel, en mindre Del, væsentlig
hidrørende fra Frederik VII's Privatsamling,
opbevares i Nationalmuseet i Kbhvn. (<sp>Litt</sp>.:
<sp>Conr. Engelhardt</sp>, »Thorsbjerg
Mosefund« [Kbhvn 1863]).
<i>H. A. K.</i>
</chapter>

<chapter name="Thorsen, Christian Johan">
<b>Thorsen,</b> <sp>Christian Johan</sp>, f. 10. Apr.
1874, har foruden Forsikrings- og Lærergerning
(ved Købmandsskolen) udøvet en ret
omfattende Forfattervirksomhed, navnlig om
Forsikringsspørgsmaal. Saaledes har han skrevet
nogle Afhandlinger om Emnet Forsikringsmonopol,
nogle Festskrifter til Forsikringsjubilæer og det
fortjenstfulde Værk »Forsikringslæren i
Hovedtræk«, hvoraf 1. Udgave udkom 1914—15, 2.
Udgave i 1924. Fra hans Haand foreligger
desuden en Række Forsikringsartikler til
Haandbøger og Leksikon'er. Sammen med <i>Dr. polit.</i>
Rubow har T. udgivet en Samfundslære for
Handelsskoler og lignende Institutioner.
<i>C. T.</i>
</chapter>

<chapter name="Thorsen, Johan Lea">
<b>Thorsen,</b> <sp>Johan Lea</sp>, norsk Skibsreder
og Donator, f. i Stavanger 29. Marts 1829, d. i
Vikevik 15. Maj 1914. Ved Rederi og
Sildeeksport skabte han sig en efter Forholdene
betydelig Formue, bl. a. ogsaa ved Handel paa
Island. Af sine Midler har han bortskænket en
større Del til Legater og Stiftelser, bl. a. 170000
Kr til Søfolks efterladte i Skaare og
Haugesund, 150000 Kr til et Legat for ugifte Kvinder
i Skaare, 80000 Kr til sit Hjemsted Vikebygd
ved Haugesund, fuldt monterede Skolebygninger
til Skaare, Vikebygd og Haugesund, 100000 Kr
til Vaisenhuset i Stavanger, foruden andre
Gaver, tilsammen til en Sum af henved 1 Mill. Kr.
<i>(K. V. H.). Wt. K.</i>
</chapter>

<chapter name="Thorsen, Mogens">
<b>Thorsen,</b> <sp>Mogens</sp>, norsk Skibsreder og
Legatstifter, f. 30. Aug. 1790 i Oslo, d. 29. Apr.
1863, blev Skibsfører og tjente senere ved
Skibsrederi og Købmandsskab en betydelig
Formue. Ved Testamente af 21. Febr 1863 havde
T. oprettet »M. T. og Hustrus Stiftelse«,
stadfæstet ved kgl. Resol. af 21. Apr. 1894, idet han
skænkede en Kapital af 800000 Kr, foruden en
større Del af »Løkken«, Bellevue ved
Drammensveien i Oslo, ved hvilket Legat 50 værdige
og uforsørgede Enker ell. ugifte Kvinder af den
dannede Klasse fik fri Bolig i en for dette
Øjemed opført Bygning paa nævnte Ejendoms
Grund (nu beliggende i Oslos smukkeste Strøg)
samt hver en aarlig Rente af 384 Kr.
Stiftelsen, der traadte i Virksomhed Apr. 1896,
bestyres af to af Oslo Stiftsdirektion opnævnte
Mænd. — T.'s Hustru, <sp>Betha</sp>, f. <sp>Heftye</sp>, f.
28. Marts 1807, d. 29. Septbr 1888, oprettede
derhos ved Testamente af 25. Juni 1886,
konfirmeret 1. Septbr 1891, »M. T.'s og Hustrus
Understøttelsesfond for Sjømænd«, med
Grundkapital c. 528000 Kr, af hvis Renter
Legatportioner paa 500 og 250 Kr aarlig uddeles til
ældre, trængende Sømænd af alle Grader,
hjemmehørende i Distrikterne rundt om
Oslofjorden.
<i>(K. V. H.). Wt. K.</i>
</chapter>

<chapter name="Thorsen, Peder Goth">
<b>Thorsen,</b> <sp>Peder Goth</sp>, dansk Bibliotekar
og Filolog, f. i Varde 7. Aug. 1811, d. i Kbhvn
6. Maj 1883. T. blev Student fra Ribe 1828, <i>cand.
theol.</i> 1832, 1833 Underbibliotekar, 1848
Bibliotekar ved Universitetsbiblioteket i Kbhvn, tog
sin Afsked 1880. Ved Kbhvn's Univ.'s Jubelfest
1879 blev han Æresdoktor. T.'s vigtigste Værk
er hans Udgave af »Danmarks gamle
Provinslove« (I—IV, 1852—53) og af de ældste
sønderjyske Stadsretter (1855). Trods sine
iøjnefaldende Svagheder har dette Værk (som i
Virkeligheden for hver enkelt Lovteksts Vedk. kun er
Aftryk af et af Haandskrifterne) dog i mere
end 70 Aar været den mest benyttede Udgave
af de gamle danske Love. Allerede i sin
Ungdom havde T., greben af en varm Følelse for
Fædrelandets Oldtidsminder, fattet den Plan at
beskrive og tolke alle danske
Runemindesmærker, af hvilke han lod udføre smukke
Afbildninger ved <sp>Magnus Petersen</sp>. Af hans
store Værk »De danske Runemindesmærker«
udkom 1. Del 1864, 2. Del 1879-80. Skønt
Værket indeholder en Del fortjenstfulde
Oplysninger, især af hist. Art, maa det dog i det hele
betegnes som utilfredsstillende og er i alt Fald
nu overflødiggjort ved Wimmer's
Monumentalværk (jfr. Wimmer, »Om Undersøgelsen og
Tolkningen af vore Runemindesmærker«, S.
72—81). Derimod indeholder T.'s lille Bog »Om
Runernes Brug til Skrift uden for det
monumentale« (udkom som Tillæg til den
fotolitografiske Udgave af <i>Codex runicus</i> 1877) en Del
værdifuldt Stof. Som Bibliotekar vandt den
venlige og hjælpsomme Mand sig mange Venner.
<i>V. D.</i>
</chapter>

<chapter name="Thorsen, Peder Kristian">
<b>Thorsen,</b> <sp>Peder Kristian</sp>, dansk
Sprogforsker, f. paa Sejerø 28. Oktbr 1851, d. i
