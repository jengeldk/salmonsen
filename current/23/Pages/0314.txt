<chapter name="Thames, The">
<b>Thames, The</b> [ð<sub>ə</sub>-'temz] (dansk <sp>Themsen</sp>,
fransk <sp>Tamise</sp>, Oldtidens <sp>Tamesis</sp> og
<sp>Tamesa</sp>, Angelsachsernes <sp>Taemese</sp>),
Englands største og vigtigste Flod. T. afvander
største Delen af det sydøstlige England.
Afvandingsomraadet udgør c. 13000 km<sup>2</sup> og deles af
Chiltern Hills og White Horse Hills i to
Bassiner, Oxford-Bækkenet og London-Bækkenet.
— T. har sit Udspring, T. Head, 115 m o. H.
paa Østskraaningen af Cotswold Hills kort
SV. f. Cirencester i Gloucestershire. Under sit
Løb mod Ø. gennem Oxford-Bækkenet optager
T. fra venstre Bifloderne Churn, Coln, Leach
og Windrush, beskriver en Bue mod N.,
optager fra venstre Evenlode, bøjer mod S. og
strømmer gennem Oxford, hvor den fra
venstre optager Cherwell. Alle disse Tilløb
udspringer paa Cotswold Hills og konvergerer
mod Centrum af Oxford-Bækkenet. T. slynger
sig nu gennem brede Enge og smukke trærige
Landskaber i sydøstlig Retning og optager fra
venstre Thame. Hele T.'s Løb ovenfor
Thame-Mundingen benævnes ogsaa <sp>Isis</sp>. Derefter
bryder T. i den dybt nederoderede Dal Thames
Gap eller Goring Gap gennem Chiltern Hills
Kalkhøjder, hvorved der dannes en Slags Port
mellem Oxford- og London-Bækkenet. Ved
Reading optages fra højre Kennet, og Floden har nu
hovedsagelig østlig Retning under sit Løb
gennem London-Bækkenet og slynger sig i
mægtige Serpentiner gennem de smukke
Landskaber ovenfor London. T. passerer her Henley,
Great Marlow, Maidenhead, hvor Loddon
optages fra højre, Eton, Windsor, Staines, hvor
Colne optages fra venstre, forbi Chertsey og
optager nu fra højre Wey og Mole ved
Hampton Court, passerer Surbiton, Kingston,
Teddington, Twickenham, Richmond, Brentford og
Kew. T. løber paa en Strækning af 40 km
gennem County of London, passerer her gennem
selve London og fortsætter mod Ø. forbi
Deptford, Greenwich, Woolwich, Gravesend,
Southend, Sheerness og Shoeburyness, mellem
hvilke to sidstnævnte Punkter T. udmunder i T.
Æstuariet i Nordsøen. Paa denne sidste
Strækning optager T. fra venstre Lea og Roding, fra
højre Ravensbourne, Darent og Medway.
Bredderne nedenfor London er lave Marskegne, der
ved Højvande ligger lavere end Havets Niveau
og derfor maa beskyttes af store Digeanlæg.
T.'s Vand er ovenfor Londen ret rent.
Ovenfor Hampton Court ledes Flodvand ind i store
Filtrationsbassiner, f. Eks. ved Staines (s. d.),
hvorfra London delvis forsynes med Vand.
Derfor er al Forurening af Floden ovenfor
Hampton Court strengt forbudt, og der udøves
her en skarp Kontrol af en stor Stab af
Tilsynshavende. Nedenfor London er T. en
plumret og snavset Strøm med en vældig Trafik.
Langs Bredderne ligger Dokker, Magasiner,
Arsenaler o. s. v. Gravesend er egentlig at
betragte som Slutningen af Londons Havn og
Samlingsplads for de store Koffardifartøjer. T.'s
nederste Løb er opfyldt af Sandbanker og langs
Bredderne Fladvandsstrækninger (shoals), som
stiller store Fordringer til Lodsvæsenet. Paa
en Banke midt i Flodmundingen mellem
Sheerness og Shoeburyness ligger det berømte Nore
Fyrskib. — Mellem dette
Fyrskib—Orfordness—North Foreland danner T.-Æstuariet en stor
Trekant. Dets Bund er opfyldt af store
NØ.—SV.-gaaende Sandbanker (Gunfleet, Barrow,
Sunk, Long Sand, Shingles, Kentish Knock og
Margate Sands) med mellemliggende Dyb og
Sejlløb (King's Channel, Barrow Deep, Black
Deep, Knock Deep og Queens Channel).

Fra Udspringet til Nore Fyrskib er Flodens
Længde c. 360 km. Ved Teddington (30 km
ovenfor London) er Bredden 75 m, ved
London Bridge 240 m, ved Woolwich 448 m, ved
Gravesend 800 m og ved Mundingen c. 8 km.
Ved Lechlade er den normale
Lavvandsmængde 50 m<sup>3</sup> pr. Sek., ved Teddington 200 m<sup>3</sup> pr.
Sek. Iøvrigt er Nedbøren i Flodomraadet stor,
men stærkt svingende, saa der kan opstaa
frygtelige Oversvømmelser i T. Dalen, navnlig da
Flodens Fald og Hastighed er saa ringe. Paa
Strækningen Nore—Gravesend (30 km) er
mindste Dybde i Sejlløbet ved Lavvande 8,2 m, ved
Højvande 13,7 m. De tilsvarende Tal er for
Gravesend—Woolwich (21,6 km) 6,1 m og 12,6
m, for Woolwich—London Bridge (13,6 km)
4 m og 10,7 m. — Tidevandet kan spores til
Teddington, hvor det standses ved 2. Sluse
(den første er ved Richmond). Flodbølgen naar
i Løbet af 4 Timer frem fra Nore til
Teddington. Tidevandsforskellen er 4—7 m. Ebbetiden
varer 7 Timer, Flodtiden kun 5 Timer. I de
senere Aar er Tidevandsforskellen i Tiltagende
paa Grund af Uddybninger og Flytning af
Bankerne i Flodmundingen. Ved Hjælp af Sluser
er T. gjort farbar for smaa Dampere til Oxford
og for Flodpramme til Lechlade 240 km ovenfor
London. Robaade kan oftest gaa op til
Cricklade. Der findes c. 50 Sluser og
Reguleringsdæmninger. Skibe af enhver Størrelse kan gaa
op til Deptford, Fartøjer paa 400 t kan gaa op
til the Pool og 200 t-Fartøjer helt op til
London Bridge. — 1924 ankom til og afgik fra
T.-Havnene 46957 Skibe paa i alt 45432649 t. I
London var 1924 hjemmehørende 2497 Damp-
og Motorskibe paa i alt 3551750 t samt 1181
Sejlskibe paa i alt 141970 t. — Skønt T. kun er
af ringe Længde, er den dog saaledes en af
Jordens vigtigste Søveje.

Ved Kanaler staar T. i Forbindelse med de
vigtigste af Sydenglands øvrige Vandløb.
Kanaltrafikken maa føre en haard Konkurrence med
Jernbanerne og er nu af mindre Vigtighed. Dog
spiller Kanalerne endnu en Rolle for
Kultransporten. Med Severn staar T. i Forbindelse ved
T. & Severn Canal, som ledes gennem
Cotswold Hills i den 3 km lange Sapperton Tunnel
(aabnet 1789). Gennem Oxford Canal og Grand
Junction Canal knyttes Forbindelsen med
Mellemengland, medens Wilts & Berks Canal og
Kennet & Avon Canal forbinder T. med Avon.
Endelig staar T. i Forbindelse med den
engelske Kanal gennem Arundel & Wey Canal. For
de sportselskende Englændere og da navnlig
Londonere spiller T. (ovenfor London) en stor
Rolle. Paa Sommersøndage staar mange
Lystfiskere langs Bredderne, og ved Sluserne er
der tætpakket med Kanoer, Robaade,
Motorbaade og lignende Fartøjer. Mange Regattaer
afholdes her.

T.'s Munding forsvares af Forsvarsværkerne
ved Sheerness, Fort Tilbury og New Tavern
