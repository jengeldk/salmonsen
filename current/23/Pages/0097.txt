Hjørnetanden og Kindtænderne. Disses Tyggeflader har
to Tværkamme. Forkindtænderne nærmer sig i
Form stærkt til Bagkindtænderne. — T. findes
i Nutiden paa to vidt adskilte
Udbredelsesomraader i Sydasien og Central- og
Syd-Amerika. De holder især til i tætte, uberørte Skove,
hvor de som Regel følger de Stier, de selv har
trampet sig; opsøger med Forkærlighed
Flodløb og sumpede Strækninger, hvor de kan
svømme eller søle sig til med Mudder. Ved
Mørkets Frembrud kommer de frem for at søge
deres Føde, der især bestaar af Blade, grønne
Planter og Frugter. Ligesom T. i det ydre
ligner Svinet en Del, minder de i deres Opførsel
og Bevægelser om dette Dyr. Ungerne har en
mørk, glinsende, tæt og blød Pels med hvide
Længdebaand og Pletter; en Farvetegning der
ogsaa minder om Vildsvinets Unger. T. jages
meget for Skindets og Kødets Skyld. Nogle
falder som Offer for de store Katte, i Amerika
Jaguaren, i Indien Tigeren.

<sp>Den indiske T.</sp> eller
<sp>Skabraktapiren</sp>, <i>Tapirus indicus</i>, er den største af T.;
det er dette Dyrs Maal, vi ovenfor har angivet:
Kroplængden c. 2,5 m, Skulderhøjden c. 1 m.
Halen er meget kort, c. 8 cm. Den forreste 3.
Del af Kroppen, til lidt bag Forlemmerne, og
den største nederste Del af Baglemmerne er
sorte, Resten er hvidliggraa. Denne Tegning,
der er saa iøjnefaldende hos Dyr i Fangenskab,
camouflerer Dyret meget vel ude i Naturen,
saaledes at det i Ro er meget vanskeligt at
opdage. Skabraktapiren findes i Tenasserim,
Siam, Malakka-Halvøen og Sumatra. — I
Amerika forekommer flere T. Den almindeligste er
<sp>den amerikanske T.</sp>, <i>Tapirus terrestris</i>
L. (<i>americanus</i>); i Brasilien kaldet for Anta; i
Guayana Tapirete. Den skiller sig straks klart
ud fra den indiske T. ved den ensfarvede
Haarklædning og ved en kort Manke hen ad Nakken
til Skuldrene. Farven er graalig sort; Hovedet,
den nedre Del af Halsen, Brystet og Ørets Rand
er dog noget lysere. Den er lidt mindre end
Skabraktapiren. Hunnen er den største. Dens
Udbredelsesomraade strækker sig fra
Venezuela og Guayana i Nord, over
Amazonomraadet, til Paraguay og Nordargentina i S. — En
anden amerikansk Form er <sp>Bjergtapiren</sp>,
<i>Tapirus roulini</i>, Fischer, som lever oppe i
Andesbjergene i Colombien, Ecuador og Peru,
hvor den endda er truffet ved Temperaturer
under Nul Grader. Den adskiller sig fra
Lavlandsformen ved sin tykke, tætte Pels og ved
en hvid Hageplet. En særlig Underslægt
<i>Elasmognathus</i> (<i>Tapirella</i>) danner
<sp>Baird-Tapiren</sp>, <i>E. bairdi.</i> Gill, og <sp>Dow-Tapiren</sp>,
<i>E. dowi</i>, Gill. De adskiller sig fra de øvrige T.
ved, at den benede Næseskillevæg er forlænget
frem foran Næsebenene. De findes i
Mellemamerika.

Den ejendommelige Udbredelse, Nutidens T.
fremviser: de to vidt adskilte
Udbredelsesomraader i Sydindien og Central- og Sydamerika,
forklares gennem Familiens geologiske Historie.
I tidligere Tider fandtes der Tapirformer baade
i Europa og Nordamerika, ligesom Udbredelsen
i Asien var større. Fossile T. findes allerede i
nedre eocæne Lag, ældste Tertiærtid, i Europa
og Nordamerika. Selve Tapirslægten kan her i
Europa følges helt tilbage til Miocæntiden og
holder sig her til Pliocæntidens Slutning,
yngste Tertiær. Men selv i Pleistocæntiden findes
den, foruden paa nuværende
Udbredelsesomraader, endnu i Nordamerika og Kina. Nutidens
Tapirform kan altsaa følges temmelig
uforandret langt tilbage i Tiden og fremviser i det
hele taget en Del primitive Træk: ingen særlig
Specialisering i Legemsbygningen, en simpel
Hjerneform og ringe relativ Hjernevægt, 4
Tæer paa Forlemmerne, saaledes som det ellers
bedst kendes fra uddøde Hesteformer, o. s. v.
De Forandringer, der iøvrigt er foregaaet fra
de ældste Slægter til Nutidsslægten, markeres
ved en Tiltagen i Størrelse, Udviklingen af en
Snabel —, saaledes som det fremgaar af de
ældste Formers lange og store Næseben, i
Modsætning til Nutidsformernes korte Næseben —,
en Specialisering af Forkindtænderne fra de
ældste Formers simple Forkindtænder til
Nutidsformernes Forkindtænder, der i Form
nærmer sig til Bagkindtænderne; disse sidstes
Udvikling af Tværrygge paa Tyggefladen og
Hjørnetandens Reduktion.
<i>M. D.</i>
</chapter>

<chapter name="Tapisserie">
<b>Tapisserie</b> [dansk tapis<sub>ə</sub>'ri', fransk tapi'sri],
vævede og broderede Tapeter i Gobelin,
Canevas m. m. Endvidere Betræk og anden
Interiørudsmykning af samme Slags.
<i>J. O.</i>
</chapter>

<chapter name="Tapleje">
<b>Tapleje</b> (<sp>Tappeleje</sp>), den Del af et
Maskineri, som omfatter en Tap, og der kan
betragtes som et forbedret Taphul, idet T. i St f.
en Bøsning har indstillelige Pander af hvidt
Metal, Bronze ell. Støbejern, indrettede til at
smøres og til at indstilles efter Sliddet. Ved
Fodtapper anvendes særlige T., hvor Sliddet
gaar paa en Terne af Staal. T. er behandlet
lunder Art. »Leje«.
<i>(F. W.). S. C. B.</i>
</chapter>

<chapter name="Tapning">
<b>Tapning</b> af Naaletræer for Terpentin
foretages i Frankrig, Tyskland og Amerika, idet
man saarer Barken og opsamler den
udflydende Terpentin, som derefter ved Destillation
deles i Terpentinolie og Harpiks. Barkens
Beskadigelse og den unaturligt stærke
Harpiksproduktion i Splinten svækker Træets
Modstandsevne mod Svampe- og Insektangreb,
hvorfor Træet helst maa fældes straks efter
T.; overholdes dette, synes Veddets Værdi ikke
at være forringet. Som Regel udstrækkes T.
imidlertid over mange Aar, og Træet bliver
da sygt. Kernen lider ikke direkte ved T.,
men inficeres Splinten, kan Infektionen let
brede sig til Kernen. Derfor foreskriver man ved
Køb af Bygningstræ, at dette ikke maa være
tappet.
<i>E. Su.</i>
</chapter>

<chapter name="Tapotement">
<b>Tapotement</b> [fransk tapåt'mã, dansk -t<sub>ə</sub>'maŋ],
en af Fremgangsmaaderne ved Massage:
Bankning (nær det samme som <i>Frappement</i>,
<i>Claquement</i>).
<i>(E. A. T.). V. Sch.</i>
</chapter>

<chapter name="Tappeleje">
<b>Tappeleje,</b> se <sp>Tapleje</sp>.
</chapter>

<chapter name="Tappenstreg">
<b>Tappenstreg,</b> d. s. s. <sp>Retraite</sp> (s. d.).
Navnet, tysk <sp>Zapfenstreich</sp>. skriver sig fra
den Omstændighed, at i tidligere Tid blev om
Aftenen, naar der ikke maatte udskænkes mere,
Tappen paa Tønden slaaet fast med et Slag.
<i>(B. P. B.). O. F.</i>
</chapter>

<chapter name="Tapperhedsmedaille">
<b>Tapperhedsmedaille</b> [-'dalj<sub>ə</sub>]. Under
Krigen 1864 ønskede Kong Christian IX at give
