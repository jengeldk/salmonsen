<chapter name="Telegrafselskab, Det Store Nordiske">
<b>Telegrafselskab, Det Store Nordiske,</b> er
paa Initiativ af C. F. Tietgen (s. d.) stiftet 1.
Juni 1869. Dets Virksomhed falder dels i
Nordeuropa, dels i Østasien. Det startedes ved en
Sammenslutning mellem tre nordiske
Telegrafselskaber: Det Dansk-Norsk-Engelske Selskab,
der ejede Telegrafkablerne mellem Danmark og
Norge (Hirtshals—Arendal) og mellem Danmark
og England (Søndervig—Newbiggin), det
Dansk-Russiske Selskab, der ejede Kablet mellem
Danmark og Rusland (Møen—Bornholm—Libau) og
havde Tilsagn om Koncession paa et Anlæg
mellem Sverige og Rusland
(Grisslehamn—Nystad), og det Norsk-Britiske Selskab, der
planlagde Udlægningen af et Kabel mellem Norge
og Skotland (Egersund—Peterhead). D. S. N. T.
overtog disse Selskabers Forpligtelser og
Rettigheder; det ny Selskabs Aktiekapital udgjorde
7200000 Kr (400000 £ St.) fordelte paa Aktier
à 180 Kr (10 £ St.). Selskabet fik Sæde i
Kjøbenhavn, Tietgen blev Bestyrelsens Formand,
hvilken Stilling han indtog indtil 1897.
Selskabet overtog Kabelanlæg til en samlet Længde af
1067 engelske Sømil; 1. Novbr 1869 var dets
skandinaviske og engelske Kabelanlæg i
Virksomhed og Samarbejde med Telegrafetaterne i
de forskellige Lande. Siden den Tid har
Selskabet udført følgende Kabelanlæg i Europa:
Mellem Calais og Fanø to Kabler, udlagt i 1873
og 1891, mellem Danmark og England to
Kabler, hvoraf et (Hirtshals—Newbiggin), udlagt
1873, slutter sig til et samtidigt udlagt Kabel
Skagen—Göteborg, medens det andet er udlagt
i 1913 imellem Søndervig og Newbiggin; mellem
Nystad og Grisslehamn tre Kabler, hvoraf det
ene — over Ålandsøerne — udlagdes i 1876—77,
de to andre direkte i henholdsvis 1883 og 1911;
mellem Göteborg og Newcastle i 1880 et Kabel,
som dengang var ført ind til Arendal, men nu
gaar direkte, og i 1890 endnu et Kabel; i 1906
fra Shetlandsøerne over Færøerne til Island og
i 1907 Sjælland—Libau—Leningrad. Selskabets
dansk-norske og norsk-engelske Kabler blev 1.
Jan. 1911 overtagne af de paagældende Stater.

Længden af Selskabets europæiske Kabler er
nu c. 4970 Sømil, og det har egne Stationer i
England, Frankrig, Sverige, Finland, Rusland
og Letland. I Danmark betjenes Kablerne af
Statstelegrafens Stationer i Fredericia og Kbhvn.
Gennem Fredericia passerer Korrespondancen
mellem Frankrig og Sverige, Finland, Rusland
og de baltiske Stater, mellem England og de
baltiske Stater, samt en stor Del af den
europæisk-østasiatiske Korrespondance.

Forholdet til Statstelegrafvæsenet, der i
Begyndelsen beroede paa mundtlige og skriftlige
Aftaler, blev formelt ordnet ved en
Overenskomst af 17. Marts 1880, der med enkelte
Ændringer blev fornyet 24. Septbr 1903 og
revideret 1925. Selskabets Koncessioner var
oprindelig følgende: 1. For Forbindelserne til
England og Norge af 3. Apr. 1868, forlænget 10.
Aug. 1899 til 1. Jan. 1911, til Rusland af 12.
Aug. 1868 forlænget 10. Aug. 1899 til 31. Decbr
1912, til Frankrig samt mellem Jylland og
Sverige og Danmark og England af 27. Maj 1873,
for Danmark—Frankrigs Vedkommende
forlænget 8. Decbr 1890 til 1. Jan. 1910. Selskabets
dansk-norske og norsk-engelske Kabler blev 1.
Jan. 1911 overtagne af de paagældende Stater.
Selskabets danske Koncessioner, der var blevet
forlængede til 1925, er nu blevne yderlig
forlængede indtil Udgangen af 1944. Selskabets
Koncession paa et engelsk—dansk—islandsk
Kabel, udlagt 1906, blev 1925 forlænget til
Udgangen af 1934. Selskabets svenske og engelske
Koncessioner er gældende til Udgangen af
1934. D. S. N. T.'s Virksomhed har været af
stor Betydning ikke alene for Udviklingen af
Danmarks telegrafiske Samkvem med de
omliggende Lande, men ogsaa derigennem for
Landets Handel og Skibsfart.

Selskabets største Virksomhed er imidlertid
at søge i dets østasiatiske Kabelforetagender. I
Oktbr 1869 opnaaede Tietgen russisk
Koncession paa Kabelanlæg mellem Rusland og
Japan—Kina. Til Udnyttelse heraf startedes i Januar
1870 med selvstændig Aktiekapital 10800000 Kr
(600000 £) »Det Store Nordiske Kina og
Japan Extension Telegraf-Selskab«;
administrerende Leder af dette Selskab blev daværende
Premierløjtnant i Marinen E. Suenson. I
Tilslutning til de af Rusland anlagte trans-sibiriske
Telegraflinier til Vladivostock har dette
Selskab, efter at det havde opnaaet japansk
Koncession og Kinas Tilladelse, 1871 udlagt Kabler
fra Vladivostock til Nagasaki i Japan, derfra
over den lille Ø Gutzlaff ud for Jang-tse-kiangs
Munding til Shanghai, Amoy og Hongkong. Ved
Landlinier gennem Rusland, Sibirien, Mongoliet
og Kina forbindes det europæiske og det
østasiatiske Kabelnet. I Kina arbejder Selskabet
i intim Forbindelse med det engelske
Eastern—Extension Australasia & China Telegraph Co.
Betegnelsen for Selskabets Ruter i begge
Verdensdele er »via Northern«. 1872
sammensluttedes D. S. N. T. og »Kina og Japan Extension
Telegraf-Selskab« til eet Selskab under
førstnævntes Navn med en Aktiekapital af 27
Mill. Kr. Denne kan udvides efter
Bestyrelsens Beslutning til 36 Mill. Kr. Længden af
Selskabets Kabler i Østasien udgør nu c. 3450
Sømil; desuden betjener Selskabet sammen med
det før nævnte engelske Telegrafselskab 3 Kina
tilhørende Kabler, Shanghai—Cheefo—Taku, der
er den normale Forbindelse mellem Shanghai
og Peking. Dets økonomiske Virksomhed har
været præget af en heldig og solid Udvikling.
Dets Aktieudbytte er fra 6,48 % steget til 24 %
i enkelte Aar og var i 1925 20 %, og samtidig
er dets Reservefond vokset til 65 Mill. Kr pr
31. Decbr 1925, foruden at der til
Dividende-Egalisation er henlagt 15,5 Mill. Kr (pr 31.
Decbr 1925). I alle de Lande, hvor Selskabet
har sin Virksomhed, antages Landets egne
Beboere i dets Tjeneste, men Personalets Stamme
bestaar overalt af Danske. (<sp>Litt</sp>.: »Det Store
Nordiske Telegrafselskab 1869—91« [Kbhvn
1894]).
<i>M. G.</i>
</chapter>

<chapter name="Telegrafskrift">
<b>Telegrafskrift,</b> se
<sp>Telegrafapparater</sp>, Side 188. Som Nødsignal til Søs anvender
Skibene Morse-Tegnene . . . - - - . . . for
Bogstaverne S O S, der af Sømændene udlægges
som: <i>saving our souls</i> (»Frels vore Sjæle«).
</chapter>

<chapter name="Telegrafstænger">
<b>Telegrafstænger</b> er her i Landet oftest af
Rødgran, for saa vidt der bruges dansk Træ;
Længden er ofte c. 10 m og Toptykkelsen
16—18 cm; da T. almindeligvis imprægneres (med
