<chapter name="Talgø">
<b>Talgø</b> (<sp>Tolga</sp>), en c. 4 km<sup>2</sup> stor skovløs Ø
med (1920) 127 Indb. i Finnøy Herred (s. d.),
Rogaland Fylke. Paa Øen er der en
Kapelkirke. Paa Øen Gar, som tidligere hed Talga,
boede i 13. Aarh. den mægtige Lendermand
Gaute Erlingsón. Gaarden solgtes ud af
Slægten 1451, da den bekendte Rigsraad og
Høvedsmand paa Bergenhus Olav Nilssøn købte den.
<i>(P. N.). M. H.</i>
</chapter>

<chapter name="Tali">
<b>Tali,</b> By i det sydvestlige Kina, Hovedstad
(Fu) i Prov. Jynnan, ligger 3 km V. f. Søen
Ørrhai, ved et strategisk vigtigt Pas, 2030 m
o. H. Byen har lidt meget under
Muhammedaneropstanden i 19. Aarh. og ligger omtr. helt
i Ruiner. 1857—72 var den Hovedstad i et
muhammedansk Rige. C. 20000 Indb.
<i>M. V.</i>
</chapter>

<chapter name="Talich">
<b>Talich</b> ['talik], <sp>Vaclav</sp>, tschekkisk Musiker,
f. 1883 i Mähren, uddannet i Prag og Leipzig
særlig som Violinist, er en kendt og meget
skattet Dirigent, fra 1918 for det tschekkiske
filharmoniske Orkester, med hvilket han har
foretaget omfattende Kunstrejser, og siden for
»Koncertföreningen« i Stockholm.
<i>W. B.</i>
</chapter>

<chapter name="Talien">
<b>Talien,</b> <sp>Talienwan</sp>, Havn i Mantshuriet
i Østasien, ligger paa Østkysten af Halvøen
Liaotung NØ. f. Port Arthur ved <sp>T.-Bugten</sp>,
der her danner en stor, velbeskyttet og altid
isfri Red, der ved to Øer afgrænses mod
Havet. 1898, da Russerne forpagtede
Kwantung-Distriktet, kom ogsaa T.-Bugten i deres
Besiddelse, og ved T. anlagde de Byen <sp>Dalni</sp>
(Dalnij), der ved en Sidebane blev sat i
Forbindelse med Banen fra Mukden til Port
Arthur. Efter den russ.-jap. Krig blev T. med
omliggende Omraade overladt Japan. Byen Dalni,
ell., som Japanerne kalder den, <sp>Dairen</sp> ell.
<sp>Tairen</sp>, har (1921) 137000 Indb.
<i>(H. P. S.). M. V.</i>
</chapter>

<chapter name="Talha">
<b>Talha,</b> persisk Konge, se <sp>Persien</sp>, S. 22.
</chapter>

<chapter name="Talifu">
<b>Talifu,</b> d. s. s. <sp>Tali</sp>.
</chapter>

<chapter name="Talionsprincippet">
<b>Talionsprincippet</b> af <i>talio</i> (lat.) — <i>jus
talionis</i> »Gengældelsesretten« —, den primitive,
barbariske Form for Straf, der bestaar i at
gengælde lige med lige: Lemlæstelse med
Lemlæstelse, Drab med Drab, Vold med Vold. Det
er det raaeste, naiveste Udtryk for en fra
Samfundets Side fikseret Begrænsning af den blotte
ubegrænsede Blodhævn, og den findes derfor
hos mindre udviklede Folkeslag ofte sammen
med Levninger af den gamle Blodhævn,
saaledes f. Eks. hos de gamle Jøder, i hvis
Pagtsbog den bekendte Sætning »Øje for Øje og Tand
for Tand« staar jævnsides med Regler, der
tydelig gaar ud fra det rene
Blodhævnsstandpunkt. I alle nyere Straffelovgivninger er T. nu
forladt som ledende Princip, og naar endnu
i nyere Tid af og til Pryglestraf har været
hævdet som virksom Straf for Vold og andre
om Raahed vidnende Forbrydelser, er det ud
fra væsentlig andre Betragtninger, selv om det
gamle T. endnu sikkert for en stor Del gaar
igen i det populære Forsvar for denne Strafs
Anvendelse alene over for Voldsforbrydere.
<i>K. B.</i>
</chapter>

<chapter name="Talionsteori">
<b>Talionsteori</b> eller <sp>Gengældelsesteori</sp>,
se <sp>Straffeteori</sp>.
</chapter>

<chapter name="Talipes">
<b>Talipes</b> (lat.), Klumpfod, er et ikke meget
anvendt Ord, der sjælden benyttes uden i
Sammensætning <i>T. valgus</i>, <i>T. varus</i> og <i>T. eqvinus</i>.
Smlg. <sp>Klumpfod</sp>.
<i>(E. A. T.). V. Sch.</i>
</chapter>

<chapter name="Talisch">
<b>Talisch</b> ['tali∫], <sp>Talysch</sp>, Kystlandskab paa
Vestsiden af det kaspiske Hav, ligger mellem
38° og 39° 20′ n. Br. og hører dels til det
russ.-kaukasiske Guvernement Baku, dels til
den persiske Provins Gilan. T. er 150 km
langt, 85 km bredt og begrænses i V. af en
Bjergkæde T.-Alperne, hvis Kulminationspunkt
Mara Jurt er 2507 m. Regnmængden er
betydelig, og Landet er i stor Udstrækning dækket
af løvfældende Skov. Beboerne T. ell.
<sp>Talidschi</sp> taler en arisk Dialekt og udgjorde 1897
paa russ. Grund 45000.
<i>(H. P. S.). M. V.</i>
</chapter>

<chapter name="Talisman">
<b>Talisman</b> (af arab. <i>tilsam</i>, pers. plur. <i>tilsaman</i>,
Tryllesang, magisk Tegn) kaldes, især i jødisk
og muhammedansk Tradition, en Tryllegenstand
af Sten eller Metal, forsynet med magisk
Indskrift, i Reglen en mindre Ting, skikket til at
bæres paa Kroppen ligesom en Amulet. Dog
regnes T. sædvanligt for et kraftigere
Tryllemiddel, der ikke blot, som Amuletten, beskytter
(mod Dæmoner, Sygdomme, Ulykker), men
ogsaa kan virke aktivt og udsende
Kraftvirkninger, hvorfor T. mest bæres af Troldmænd og
præstelige Personer. En typisk T. var saaledes
»Salomons Ring« eller »Segl«, en 6-kantet
Stjerne, hvori den vise Konges magiske Magt
siges at have ligget. (<sp>Litt</sp>.: Art. <i>Charms and
amulets</i> i Hasting's <i>Encyclop. of Ret. a. Ethics.</i>
Vol. 3, S. 457 ff.; <sp>A. C. Haddon</sp>, <i>Magic a.
Fetichism</i> [London 1906], III; <i>Talismans and
Amulets</i>; <sp>E. Doutté</sp>, <i>Magie et Religion dans
l'Afrique du Nord</i> [Algier 1909], hvori
Afbildninger).
<i>Edv. L.</i>
</chapter>

<chapter name="Talis Qualis">
<b>Talis Qualis,</b> se <sp>Strandberg, C. V. A.</sp>
</chapter>

<chapter name="taliter-qualiter">
<b>taliter-qualiter</b> (lat.), saa godt som det nu
kan lade sig gøre.
</chapter>

<chapter name="Talje (Taille)">
<b>Talje,</b> se <sp>Taille</sp>.
</chapter>

<chapter name="Talje (Søv.)">
<b>Talje</b> (Søv.), et mekanisk Kraftmiddel, der
sammensættes af <sp>Blokke</sp> med flere ell. færre
Skiver i hver og et Tov — <sp>Taljeløberen</sp>
— som fastgøres i Nakken af den ene Blok og
derefter løber gennem de forsk. Skiver fra
Blok til Blok. Den Del af Tovet, der herefter
kommer ud af den sidste Skive, kaldes <sp>den
halende Part</sp>, og paa denne, virker
Kraften. Efter det samlede Antal Skiver i begge
Blokke tilsammen benævnes T. <sp>to</sp>-, <sp>tre</sp>-,
<sp>firskaaret</sp>. Er en T. <sp>fem</sp>- ell.
<sp>seksskaaret</sp>, benævnes den <sp>Gie</sp>. Den Blok, der er
fast anbragt under Arbejdet, kaldes »den faste
Blok«, og den anden »den løse Blok«. Den
halende Part kan komme fra saavel den faste
som den løse, det afhænger af, hvilken Blok
Taljeløberens faste Part er fastgjort i, og
Antallet af Skiver i Blokkene. Teoretisk skulde een
Mand, som haler i Taljeløberen paa en
firskaaren T., naar den halende Part kommer fra
den faste Blok, kunne udføre fire Mænds
Arbejde, men Gnidningsmodstanden og
Tovstivheden formindsker i Praksis meget
Nyttevirkningen. <sp>Taljehager</sp>, de til
<sp>Taljeblokkene</sp> hørende Hager, hvormed hine befæstes.
<sp>Taljereb</sp>, Surretov mellem to <sp>Jomfruer
i Vantene</sp> (se <sp>Vant</sp>).
<i>(C. L. W.). C. B-h.</i>
</chapter>

<chapter name="Taljeløber">
<b>Taljeløber,</b> se <sp>Talje</sp>.
</chapter>

<chapter name="Taljereb">
<b>Taljereb,</b> se <sp>Talje</sp>.
</chapter>
