<h1>R</h1>

<chapter name="R (Bogstav)">
<b>R</b> er det 18. Bogstav i vort Alfabet. Det
nedstammer fra det græske <i>P</i> ell. <i>R</i>, hvilken
sidste Form ligger til Grund for Romernes R. I
de nyeuropæiske Sprog bruges <i>r</i> som Tegn for
en Mængde forsk. <i>r</i>-Lyd, frembragte snart med,
snart uden »Rullen« af Tungespidsen (se
<sp>Jespersen</sp>, »Fonetik«, S. 417 ff.). I Polsk
betyder rz den stemte Lyd ž eller ustemt š
(Skrzynecki); en lgn. Lyd med forangaaende
svag Tungespidsrullen betegnes i Tschekkisk
ved ř. Ustemt <i>r</i> betegnes i Græsk ved ρ, i
Islandsk ved <i>hr</i>, i Kymrisk (Walesisk) ved <i>rh</i>.
Det indoeuropæiske Grundsprog har rimeligvis
ofte haft <i>r</i> som Vokal (stavelsedannende),
ligesom endnu fl. slaviske Sprog (Tschekkisk: strč
prst skrz krk = stik Fingren gennem Halsen);
som Afløser af dette <i>r</i> har de germanske Sprog
faaet <i>ur</i> ell. <i>or</i>: sanskrit <i>mrtás</i>, død, lat.
<i>mortuus</i>, got. <i>maurþr</i>, dansk <sp>Mord</sp>. Det
indoeuropæiske konsonantiske <i>r</i> har derimod holdt sig
omtr. uforandret i de germanske Sprog: sanskr.
<i>rudhirás</i>, gr. έ-ρυθρός, got. <i>rauþs</i>, dansk
<sp>rød</sp>; sanskr. bhárāmi, lat. <i>fero</i>, dansk <sp>bære</sp>.
Ejendommelig for de nordiske Sprog er den
<i>r</i>-Lyd, som er opstaaet af fællesgermansk <i>z</i> (se
<sp>nordiske Sprog</sp>, S. 1098), og som i
Vestnordisk er blevet til alm. <i>r</i>, medens den i
Østnordisk tidlig er bortkastet paa de fleste
Steder: urnordisk <i>gastiR</i>, oldn. <i>gestr</i>, dansk <sp>Gæst</sp>.
<i>V. D.</i>
</chapter>

<chapter name="R (Taltegn, forkortelser)">
<b>R,</b> Taltegn, paa Latin = 80; paa rom.
Mønter o. l. = <i>Roma</i>, <i>Romanus</i>, <i>rex</i> m. m.; ved
jødiske Navne = <i>Rabbi</i>; paa Recepter = <sp>recipe</sp>
ɔ: <sp>tag</sp>!; ved Temperaturangivelser =
Réaumur: i Urværker staar <i>r</i> for <i>retarder</i> (fr. ɔ:
gøre [Farten] langsommere) i Modsætning til a.
(= avancer ɔ: gøre [Farten] hurtigere); i
Musikken: højre Haand; ved Angivelse af Ordener
= Ridder.
</chapter>

<chapter name="R. A.">
<b>R. A.,</b> i England Forkortelse for <i>Royal
Academy</i> (kgl. Akademi) og for <i>Royal Army</i> (kgl.
Armé).
</chapter>

<chapter name="Ra eller Re">
<b>Ra</b> eller <sp>Re</sp>, de gamle Ægypteres Navn paa
Solen og Solguden; med Artiklen lød Navnet
<i>p-ra</i> (<i>p-re</i>), <i>pra</i> (<i>phra</i>) eller <i>pra</i>, <i>prê</i>, <i>fra</i>
(<i>phra</i>) ell. <i>fre</i>. R. var en af Ægyptens
allerhøjeste Guddomme og nød særlig Anseelse,
Kongerne kaldte sig »Søn af Guden R.« og
nedledte deres Herkomst fra denne Gud, ja der er
Antydninger af, at alle Ægyptere af de højere
Klasser ansaa sig for Efterkommere af R. Uden
Artikel brugtes Ordet i Beg. af Egennavne, hvad
de gr. og hebr. Omskrifter i nøje indbyrdes
Overensstemmelse godtgør. Som Eksempel kan
anføres Navnet Ramses, d. e. »R. fødte,
frembragte (ham)«. Inde i Ord, der er sammensatte
med R., udtaltes det derimod ofte med
Artiklen, hvad Navnene <i>Potifar</i> og <i>Potifera</i> (d. e.
»Solens Gave«, Heliodoros) viser. R.
fremstilledes ofte med Falke- ell. Høgehoved; Falken
(og Spurvehøgen) var ham helliget.
<i>V. S.</i>
</chapter>

<chapter name="Ra (Randmoræner)">
<b>Ra</b> kaldes i Norge nogle udprægede
Randmoræner, som findes paa begge Sider af Kria
Fjord og er dannede ved, at Landisen under
Istiden har haft sin Rand her gennem et langt
Tidsrum. V. f. Fjorden strækker
<sp>Vestfoldraet</sp> sig fra Horten mod SV., medens
<sp>Smaalensraet</sp> Ø. f. Fjorden gaar fra Moss mod
SØ. R.'s Bredde er 1/2—1 1/2 km og Højden over
Omgivelserne 10—40 m. R. bestaar i Alm. af
lagdelt Materiale og antages derfor at være
dannede i Havet, der dengang stod langt højere
end nu. De kan følges ind i Sverige gennem
den sydligste Del af Venern og den mellemste
Del af Vettern. Som en Fortsættelse af R.
betragter man endvidere de Randmoræner, der
strækker sig langs Finlands Sydkyst, og hvoraf
Salpausselkä er den mest kendte. I Norge har
R. undertiden opstemmet Elvene, saa at der
har dannet sig Søer bag R.
<i>J. P. R.</i>
</chapter>

<chapter name="Raa (Raadyrets Hun)">
<b>Raa,</b> d. s. s. Raadyrets Hun, se <sp>Hjorte</sp>.
</chapter>

<chapter name="Raa (Søv.)">
<b>Raa</b> (Søv.), Flertal <sp>Ræer</sp>, Rundholt,
dannet af eet ell. fl. Stykker, stavformet, tykkest
paa Midten, temmelig spids ved <sp>Nokkerne</sp>
(Enderne). R. anbringes vandret paa tværs af
Rejsningens Længderetning paa Undermast ell.
Stængerne. I et tremastet fuldrigget Skib
betegnes R. nedenfra og opefter: <sp>Underraa</sp>,
<sp>Mærseraa</sp>, <sp>Bramraa</sp> og
<sp>Boven-Bramraa</sp>. Underraaen benævnes forfra og
agterefter: <sp>Fokkeraa</sp>, <sp>Storraa</sp> og
<sp>Bergineraa</sp>; <sp>Mærseraaen</sp>: <sp>Forre-Mærseraa</sp>,
<sp>Store-Mærseraa</sp> og <sp>Krydsraa</sp>;
Bramraaen: <sp>Forre Bramraa</sp>, <sp>Store
Bramraa</sp> og <sp>Boven-Krydsraa</sp>;
<sp>Boven-Bramraa</sp>: <sp>Forre Boven-Bramraa</sp>, <sp>Store
Boven-Bramraa</sp> og <sp>Boven-Boven
Krydsraa</sp>. R. bruges til Udspiling af
Raasejl. De bevæges op og ned ved Tove, der
kaldes <sp>Fald</sp>, f. Eks. <sp>Forre Boven-Bram</sp>
