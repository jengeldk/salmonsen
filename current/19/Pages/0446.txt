<chapter name="Port">
<b>Port</b> (lat. <i>pórta</i>), Indkørslen paa en
Bygning. Man skelner mellem Husporte, Byporte,
Fæstningsporte, Borgporte og Tempelporte; af
rom. Byporte ses endnu <i>Porta nigra</i> i Trier;
de middelalderlige Byporte forsynedes med
Taarne; i Danmark ejer vi endnu Byporte i
Stege og Faaborg, opr. i Forbindelse med
Fæstningsanlæg. Til de middelalderlige
Borgporte førte en Vindebro over Voldgraven.
<i>(E. S.). C. B-r.</i>
</chapter>

<chapter name="Port (Søv.)">
<b>Port</b> (Søv.). Til forsk. Brug anbragte
firkantede Huller i Skibssiden, der kan lukkes under
Sejlads. <sp>Kanonporte</sp> er P., gennem hvilke
Kanonernes Forstykke rager ud gennem
Skibssiden; de lukkes med Lemme (<sp>Faldporte</sp>)
ell. løse Sætstykker (<sp>Sætporte</sp>) med
Udskæring for Kanonens Forstykke. Tidligere
Orlogsskibe, der i Reglen var sortmalede, havde
een ell. fl. hvide Striber langs Skibssiden,
<sp>Portgang</sp>; i disse fandtes Udskæring for
Kanonportene. Disses Overkant betegnedes med
<sp>Drympelen</sp>, Underkanten med
<sp>Bøssebænken</sp>. Spanterne, der begrænsede P.'s
Sider, kaldtes <sp>Portstøtter</sp>. Kanonportene i
For- og Agterstævnen kaldes henh.
<sp>Bougporte</sp> og <sp>Hækporte</sp>. <sp>Ladeporte</sp>
anbringes paa passende Steder mellem de øverste
Dæk til Brug ved Ladning og Losning samt i
Boligen paa Skibe, der sejler med Trælast.
<sp>Lænseporte</sp> anbringes paa øverste Dæk,
for at indtrængende Vand kan komme ud igen;
de kan kun lukkes op ud mod Søen.
<i>C. B-h.</i>
</chapter>

<chapter name="Porta, Bartolommeo della">
<b>Porta</b> ['pårta], <sp>Bartolommeo della</sp>,
Maler, se <sp>Bartolommeo</sp>.
</chapter>

<chapter name="Porta, Giacomo della">
<b>Porta</b> ['pårta], <sp>Giacomo della</sp>, italiensk
Bygmester, f. i Porlezza 1541, d. 1604 i Rom,
hvor han uddannedes under Michelangelo og
Vignola, er en af den begyndende Barokstils
første og betydeligste Arkitekter, i hvis
Bygninger den ny Stil endnu ytrer sig maadeholden
og behersket, klar og oversigtig. Af hans
Virksomhed fremhæves Kirkerne, Facaden (der
blev typedannende) til den af Vignola byggede
Gesu S. Maria ai Monte (1579) og S. Luigi de'
Francesi og Giovanni de' Fiorentini (paabegyndt
af Jacopo Sansovino, fuldendt af Carlo
Maderna og P.), alle i Rom, samt (sammen med Dom.
Scorticone) S. Annunziata i Genua. P.'s
Hovedværk som kirkelig Bygmester er den i
Forbindelse med Dom. Fontana i det væsentlige
efter Michelangelo's Model fuldførte
Hovedkuppel paa Peters-Kirken i Rom. Af P.'s verdslige
Bygninger fremhæves <sp>La Sapienza</sp> i Rom
(kun delvis af P.) og den maleriske <sp>Villa
Aldobrandini</sp> (1598 ff.) ved Frascati, hvor
ogsaa det pragtfulde Haveanlæg skyldes ham.
Endelig skal anføres, at den prægtig
komponerede Barok-Fontæne, Fontana della
Tartarughe i Rom, er udført efter P.'s Udkast
(Figurerne af Taddeo Landini).
<i>(A. R.). A. Hk.</i>
</chapter>

<chapter name="Porta, Giuseppe">
<b>Porta</b> ['pårta], <sp>Giuseppe</sp>, se <sp>Salviati</sp>.
</chapter>

<chapter name="Porta, Guglielmo della">
<b>Porta</b> ['pårta], <sp>Guglielmo della</sp>, ital.
Billedhugger fra Porlezza (f. før 1516, d. 1577),
virkede i Genua og Rom; førstnævnte Sted
udførte han (sammen med sin Fader Giovanni
Giacomo della P., der ligeledes var
Billedhugger) et anseligt Antal Marmorarbejder,
saaledes i Domkirken Relieffremstillinger af
Profeterne og syv Statuer, deriblandt en siddende
Kristusfigur, og i S. Tommaso: Gruppen Kristus
og Thomas, i hvilke Arbejder han viser
Paavirkning fra Andrea Sansovino. Efter at P. var
kommet til Rom, traadte han i Forbindelse med
Michelangelo, og under Indflydelse af dennes
Kunst skabte P. sit mest fuldkomne Værk, det
store Gravmæle over Pave Paul III i
Peters-Kirken, fremragende ved sin klare og enkle
Opbygning, ved den storladne Stil i de
allegoriske Figurer (»Retfærdighed« og
»Klogskab«) og ikke mindst ved den glimrende
livfulde Bronzestatue af Paven.
<i>(A. R.). A. Hk.</i>
</chapter>

<chapter name="Portaare">
<b>Portaare,</b> se <sp>Lever</sp>.
</chapter>

<chapter name="Portaarebetændelse">
<b>Portaarebetændelse,</b> <i>Pylephlebitis</i>,
Betændelse af Portaaren, er sjælden en primær
Lidelse, opstaar som Regel i Tilslutning til en
ell. anden Saardannelse ell. Betændelse i
Underlivshulen, hyppig f. Eks.
Blindtarmsbetændelse, og er en akut, under Billedet af en Pyæmi
forløbende Sygdom, som altid ender med Døden.
<i>(A. F.). H. I. B.</i>
</chapter>

<chapter name="porta decumana">
<b>porta decumana,</b> se <sp>Lejr</sp>.
</chapter>

<chapter name="portabel">
<b>portabel</b> (lat.), flyttelig, til at flytte, bære.
</chapter>

<chapter name="Portadown">
<b>Portadown</b> ['på'<sub>ə</sub>t<sub>ə</sub>da^un], By i Staten
Northern Ireland, Armagh County, ved øvre
Bann, der her er sejlbar, har Lærreds- og
Bomuldsindustri, betydelig Handel med
Landbrugsprodukter og c. 10000 Indb.
<i>G. G.</i>
</chapter>

<chapter name="Portaels, Jean François">
<b>Portaels</b> [pår'ta.ls], <sp>Jean François</sp>,
helg. Maler, f. 1. Maj 1818 i Vilvorde (ved
Bryssel), d. 8. Febr 1895 i Bryssel. Han
uddannedes i denne By og Paris, blev 1846 Direktør
for Akademiet i Gent, var senere indtil sin Død
Akademidirektør i Bryssel og fik gennem sin
Lærervirksomhed, der var meget liberal over
for Eleverne, megen Indflydelse paa det ny
Kunstnerkuld. P.'s egen Kunst, der ynder det
sirlig glatte Foredrag, bevarer vel
Overleveringen fra hans Lærere Navez og Delaroche og
er dygtig formet, men peger hen mod den
nyere Skole, smagfuld, ikke stærkt personlig
farvet, opfindsom. Kendte Værker:
»Korsfæstelsen« (S. Jacques i Bryssel), »Tørke i
Ægypten« (Mus. i Philadelphia); med dette,
»Samum«, »Fatme« m. v. bragte han nyt Stof
ind i belgisk Kunst, de orientalske Motiver i
H. Vernet's Smag —, »Kvindelig Martyr« (Prags
Rudolfinum), »Jefta's Datter«, »Zion's Datter«,
»Judas' Selvmord«, »Stjernen i Østerland«,
»Flugten til Ægypten«, »Sibylle« (Sthlm's
Kunstakademi), »Operaen i Budapest« (Bryssels
Mus.) m. m.; ogsaa Portrætter; hans Freske
til det ydre Gavlfelt paa S. Jacques-Kirken i
Bryssel faldt uheldig ud.
<i>A. Hk.</i>
</chapter>

<chapter name="Portage">
<b>Portage</b> ['på.<sub>ə</sub>t<sub>i</sub>dz], en Betegnelse, der i
Nordamerika baade af Englændere og fr.
Kanadiere anvendes om de Steder mellem to
Vandløb ell. uden om et Vandfald, hvor Baad
og Varer maatte bæres over Land. Derefter er
Navnet bevaret i fl. Lokaliteter, bl. hvilke
nævnes Byen P. i U. S. A., Wisconsin, ved
Wisconsin River og ved en Kanal, der forbinder
Wisconsin med Fox River. P. er nu et vigtigt
Jernbaneknudepunkt i en frugtbar Egn og har
Handel med Agerbrugsprodukter. (1920) 5585
Indb.
<i>G. Ht.</i>
</chapter>

<chapter name="Portage City">
<b>Portage City</b> ['på.<sub>ə</sub>t<sub>i</sub>dз-'sit<sub>i</sub>], se <sp>Portage</sp>.
</chapter>
