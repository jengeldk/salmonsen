dannede <i>Société Asiatique</i> i Paris. R. blev 1824
tillige Konservator ved den østerlandske
Manuskriptsamling i Nationalbiblioteket i Paris.
Han udgav <i>Essai sur la langue et la littérature
chinoises</i> (1811), <i>Recherches sur les langues
tataren</i> (1820), <i>Éléments de la grammaire chinoise</i>
(1822; ny Udg. ved L. de Rosny 1858), <i>Mélanges
asiatiques</i> (2. Bd, 1825), <i>Nouveaux Mélanges</i> (2
Bd, 1828), <i>Observations sur l'hist. des Mongols</i>
(1832), <i>Hist. du Bouddhisme</i> (1836) m. m. Efter
hans Død udgaves <i>Mélanges d'histoire et de
littérature orientales</i> (1843). (<sp>Litt</sp>.:
<sp>Silvestre de Sacy</sp>, <i>Éloges de R.</i>; <sp>Ampère</sp>, <i>R.</i>
[i <i>Revue des Deux Mondes</i> 1832—33]).
<i>V. S.</i>
</chapter>

<chapter name="Remværk">
<b>Remværk,</b> se <sp>Remtræk</sp>.
</chapter>

<chapter name="ren (Søv.)">
<b>ren</b> (Søv.) anvendes i Betydning af farefri;
f. Eks. r. Kyst, r. Farvand.
<i>C. B-h.</i>
</chapter>

<chapter name="Ren (se Hjorte)">
<b>Ren,</b> se <sp>Hjorte</sp>.
</chapter>

<chapter name="Ren (se Agerren)">
<b>Ren,</b> se <sp>Agerren</sp>.
</chapter>

<chapter name="Rena">
<b>Rena</b> (<sp>Renelven</sp>), en 146 km lang Bielv
til Glommen paa dennes østlige Side,
gennemstrømmer Rendalen, som er parallel med
Glommendalen, danner herunder den noget
over 30 km lange Storsjø (51 km<sup>2</sup>, 251 m o. H.),
optager fra Ø. Elven Osa og falder i Glommen
lige over for R. Jernbanestation i Aamot
Herred, 225 m o. H. Her er landsbymæssig
Bebyggelse. Nedslagsdistriktet er 3960 km<sup>2</sup>. Gennem
R., indtil Osa løber sammen med den,
nedfløtes aarlig c. 10000 Tylvter Tømmer, i Osa
15000 Tylvter.
<i>M. H.</i>
</chapter>

<chapter name="Renaissance">
<b>Renaissance,</b> se <sp>Renæssance</sp>.
</chapter>

<chapter name="Renaix">
<b>Renaix</b> [r<sub>ö</sub>'næ] (flamsk <sp>Ronse</sp>), belg. By,
Prov. Østflandern, 32 km S. f. Gand, er
Jernbaneknudepunkt, har Uldindustri (Kjoletøj og
Flonel), en romansk Kirke og (1922) 21937 Indb.
<i>G. G.</i>
</chapter>

<chapter name="renal">
<b>renal,</b> hvad der henhører til Nyrerne (<i>renes</i>).
</chapter>

<chapter name="Renan, Joseph Ernest">
<b>Renan</b> ['r<sub>ö</sub>'nã], <sp>Joseph Ernest</sp>, fransk
Orientalist og Religionshistoriker, f. i Tréguier
i Bretagne 27. Febr 1829, d. i Paris 2. Oktbr
1892. R. var opr. bestemt til at være Præst og
fik sin første
Uddannelse som
saadan; han
kom dog snart
i Strid med
Dogmerne og
kastede sig
derefter over de
orientalske
Sprog. I
videnskabelig
Henseende forblev
han bestandig
afhængig af sine
Læremestre,
men med en
sjælden
glimrende Stil
forbandt han en
overlegen
Aandsklarhed og en digterisk
Sammenstillingsevne, der lod ham synes dem, paa hvis
Forskninger han støttede sig, langt overlegen.
Han medbragte til sine Undersøgelser af de
religiøse Fænomeners hist. Oprindelse
Bretagnerens djærve Ærlighed og Præstelærlingens
aldrig svigtende Idealisme; begge Egenskaber fik
han fuldt ud Brug for. Allerede 1860 havde
den fr. Regering overdraget ham Ledelsen af
en videnskabelig Ekspedition til Fønikien
(Resultaterne af denne fremlagdes først 1874), men
det var dog ikke før 1863, at R. traadte frem
for det store Publikum med sin meget
omstridte og meget oversatte Bog om Jesu Liv
(<i>Vie de Jésus</i>). Dette Værk er nærmest at
betegne som en fængslende Roman; bedaarende er
dets Naturskildringer af Skuepladsen for Jesu
Historie, hvortil R. benyttede sine egne
Iagttagelser fra sin Rejse, og talrige fine,
psykologiske Smaabemærkninger holder stadig
Læseren fangen. Men det løser ikke den stillede
Opgave: at give en for al Forudfattethed
frigjort og dog udtømmende Skildring af Jesu Liv
og Vurdering af hans Virksomhed. Bogen rejste
en Storm, der for saa vidt altsaa var større,
end den i sig selv burde have givet Anledning
til, og den kejserlige Regering nødtes til at
fratage R. den Post som Prof. i Hebraisk, den
Aaret i Forvejen havde tildelt ham; først efter
Napoleon III's Fald kom R. tilbage til <i>Collège
de France</i>. Den stive Bretagner, der tillige var
opfyldt af en glødende Tro paa sin Forsknings
ideale Berettigelse, lod sig ikke skræmme fra
sit Arbejde; under Fællestitlen <i>Histoire des
origines du Christianisme</i> udgav han i de flg.
Aar en Rk. blændende og interessante
Monografier (1866, <i>Les apótres</i>; 1869, <i>Saint Paul</i>;
1873, <i>L'Antechrist</i>). Som en Slags Forgaard til
dette store Værk udarbejdede han fra 1887 den
lige saa omfangsrige <i>Histoire du peuple d'Israel</i>
(5 Bd, 1887—94), en Bog, der ikke overalt
taaler en moderne Kritik, men hvis Fylde af
træffende Domme og tændende Vid alligevel gør
den til et Mesterværk.

Ved Siden af disse Arbejder, i hvilke R.
vendte sig til hele det dannede Europa og med stor
Interesse hørtes af dette, foreligger fra hans
Haand en Række Fagskrifter, af hvilke her
blot skal nævnes hans Bog om den arabiske
Filosof Ibn Roschd (Averroes) <i>Averroes et
l'Averroisme</i> (1862); af en paatænkt <i>Histoire
générale des langues Sémitiques</i> udkom aldrig
mere end 1. Bd (1855), der giver en
fængslende, om end hist og her overfladisk og
upaalidelig Karakteristik af den semitiske Race og
af dens Ejendommeligheder, som de træder
frem igennem Sproget. Til en stor Del af det
gamle Testamentes senere Bøger har R. leveret
Overs. og Kommentarer, der dog nu maa
betragtes som forældede.

En isærlig Side af R.'s Forfattervirksomhed
er endelig hans Læsedramaer, hvori han
behandlede filos. og sociale Problemer med
overlegen digterisk Ynde, saaledes Spørgsmaalet
om Krigens Nødvendighed i <i>Le prêtre de Nemi</i>
(1885) og Kærlighedens Ret i det ret dristige
<i>L'abbesse de Jouarre</i> (1886), hvilket hans
Venner søgte at undertrykke. 1878 var R. blevet
Medlem af <i>Académie française</i>.

R. er Typen for det bedste i den franske,
litterære Aand i 19. Aarh. Fra sin Barndom
og sin Ungdoms første Uddannelse medbragte
han Sandhedskærligheden og Troen paa
Idealerne; hans udstrakte, om end ikke altid

<img>J. E. Renan.</img>
