tynd Hale. Nogle Slægter har dog et mere
hajagtigt Ydre, idet Brystfinnerne er mindre og
Halen kraftigere. Brystfinnerne er fastvoksede
til Hovedets Sider, oven over Gællespalterne,
der saaledes kommer til at sidde paa
Undersiden; Øjne og Sprøjtehuller ligger paa
Oversiden. Munden danner en Tvær spalte paa
Hovedets Underside og er udstyret med fl. Rækker
knude- ell. pladeformede Tænder. Gatfinne
mangler, men paa Halen kan findes een ell. to
smaa Rygfinner. Huden er i større ell. mindre
Udstrækning besat med finere og grovere Torne
(Hudtænder) (se i øvrigt <sp>Tværmunde</sp>). R.
er udbredte over alle Have; enkelte Arter lever
i tropiske Ferskvande. De holder i Reglen til
ved Havbunden, i mindre ell. større Afstand fra
Kysterne; naar de svømmer, holder de Halen
lige udstrakt, hvorimod Brystfinnernes bølgende
Bevægelser slaar i Vandet som et Par Vinger
(deraf de mange Fuglenavne paa R.). Føden
bestaar af Fisk, Bløddyr og Krebsdyr. De fleste
lægger Æg, af anselig Størrelse og omgivne af
hornagtige Hylstre, men ikke faa føder Unger.
Man kender et Par Hundrede Arter, der
inddeles i 6 Familier.

<sp>Savrokker</sp> (<i>Pristidæ</i>): Legemsformen
hajagtig, dog noget bredere over Forkroppen;
Snuden trukket ud i et langt, smalt Sværd med
en Række (16—34) stærke Tænder i hver Rand.
Familien omfatter kun een Slægt (<i>Pristis</i>) med
5 Arter, der forekommer talrige i alle tropiske
Have, til Dels ogsaa de subtropiske, f. Eks.
Middelhavet, samt i Søer paa Filippinerne og i
Mellemamerika. De naar en Længde af 4—7
m; Saven kan blive 2 m lang, og med dette
Redskab roder Savrokken vistnok Havbunden
op for at finde Føde. <sp>Hajrokker</sp>
(<i>Rhinobatidæ</i>): Kropskiven forholdsvis lille, Halen vel
udviklet og med to ret anselige Rygfinner.
Slægten <i>Rhinobatus</i> har Snuden stærkt forlænget.
Varmere Have (Middelhavet derunder
indbefattet). <sp>Kramperokker</sp> eller <sp>elektriske
R.</sp> (<i>Torpedinidæ</i>): Kropskiven næsten
kredsrund, Halen ret udviklet, med 2, 1 eller ingen
Rygfinne. Huden glat. Slægten <i>Torpedo</i> tæller
6 Arter, udbredte over de varmere Dele af det
atlantiske og indiske Ocean; i Middelhavet
lever 3 Arter, og en af disse (<i>T. hebetans</i>) naar
til Englands Sydkyst; de største af dem bliver
over 1 m lange. Andre Slægter (f. Eks.
<i>Discopyge</i>, hvis Bugfinner er sammenvoksede) er
udbredte over de iøvrige tropiske og subtropiske
Have. Om Bygningen af de <sp>elektriske
Organer</sp>, s. d. <sp>Ægte R.</sp> (<i>Rajidæ</i>):
Kropskiven bred, rombisk; Halen svag, med to smaa
Rygfinner hen imod Spidsen; Huden i Alm.
tornet. Denne Familie tæller mange Arter, der
til Dels opnaar anselig Størrelse og er udbredte
over alle Have. De lægger Æg. Visse Arter er
mærkelige ved, at Hannerne har spidsere
Tænder end Hunnerne og paa Brystfinnernes
Rygside Grupper af krogformede Torne (»Karter«).
Ved Danmarks Kyster lever 6, ved Norges 10
Arter. <sp>Sømrokken</sp> (<i>Raja clavata</i>) har Navn
af, at de store Torne paa dens Ryg har
Sømform, viser hverken stjernedannet Rod eller
Længdestriber. Paa Ryggen er den graagul,
marmoreret med talrige mørke og enkelte
større, lyse Pletter, under Bugen hvid med et rødligt
Skær. Den er udbredt fra Finmarken til
Middelhavet og det sorte Hav; den forekommer alm. i
Vesterhavet og nordl. Del af Kattegat, i Sundet
og Bælterne bliver den sjældnere. Længden over
1 m. <sp>Tærben</sp>, norsk <sp>Klorokken</sp> (<i>R.
radiata</i>): Tornenes Rod kegledannet, med stærkt
fremtrædende Længdestriber, der forneden udbreder
sig straaleformet. Rygfladen brunlig og
Bugsiden hvidlig. Ved Europa er den udbredt fra
Hvide Havet til det vestlige Frankrig, mod V.
forekommer den ved Spitsbergen, Island,
Grønland og Nordamerikas Østkyst; ved Danmark
har den samme Udbredelse som Sømrokken,
men er hyppigere i Sundet og Bælterne. Den
bliver kun lidt over 0,5 m lang. <sp>Skaden</sp> (<i>R.
batis</i>) har en længere og spidsere Snude. Paa
Ryggen er den graalig og paa Bugen smudsig
hvid ell. mørkladen med talrige sorte Prikker
og Striber. Den er udbredt fra Vestfinmarken
og Island til Middelhavet; ved Danmark falder
dens Udbredelse sammen med Sømrokkens. Den
bliver næsten 3 m lang og har en Del Bet. som
Fødemiddel for Mennesker, baade ved
Danmarks Kyster og andensteds. Dens Kød minder
i Smag om Hummer og bruges til Forfalskning
af »Daasehummer«. <sp>Fyllas R.</sp> (<i>R. fyllæ</i>),
<sp>Gøgerokken</sp> (<i>R. fullonica</i>) og
<sp>Hvidrokken</sp> (<i>R. lintea</i>) lever paa dybt Vand og fanges
derfor sjælden ved Danmark (Skagerrak).

<img>Fig. 1.</img>

<img>Fig. 2.</img>

<img>Fig. 3.</img>

Fig. 1. Savrokke
(<i>Pristis</i>), set fra Undersiden.
Fig. 2. Hajrokke
(<i>Rhinobatus</i>); ved Siden
deraf Halen af en anden Art.
Fig. 3. Elektrisk Rokke;
Skraveringen antyder de
elektriske Organers
Beliggenhed. Ved Siden
deraf Halen af en anden Art
med kun een Rygfinne.
