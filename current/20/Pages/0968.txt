at Havnen kan beskydes fra den nærliggende
britiske Ø Tortola, men dette vilde dog ikke
forringe dens Værdi og dens Fare for U. S. A.,
dersom den kom paa eng. Hænder. Den
patriotiske Bevægelse, som denne Sag fremkaldte,
gav sig Udslag i en ny Interesse for det næsten
glemte Vestindien. Et Dampskibsselskab
stiftedes, som satte to Dampere i Gang paa S. T.,
medens mindre Dampere forbandt Øen med
andre Havne i Vestindien og Amerikas Fastland,
hvorved det haabedes atter at genvinde den
tabte Stilling som Depotplads for disse Egnes
Produkter. En Frugtkonserveringsanstalt blev
i samme Øjemed oprettet. Alle disse Forsøg
paa at ophjælpe Øens Handel var dog forgæves.
Efter en Folkeafstemning paa Øerne vedtog den
danske Rigsdag deres Salg, som fuldbyrdedes
1917. Senere har de forenede Stater ikke vist
Interesse for S. T., og Tilbagegangen fortsættes.
<i>M. V.</i>

<img>Situationsplan over Sankt Thomas og Sankt Jan.</img>
</chapter>

<chapter name="Sanktuarium">
<b>Sanktuarium,</b> se <sp>Sanctuarium</sp>.
</chapter>

<chapter name="Sankt Veitsdans">
<b>Sankt Veitsdans</b> [-faj'ts-] se <sp>Chorea</sp>.
</chapter>

<chapter name="Sankt Vincent">
<b>Sankt Vincent,</b> d. s. s. <sp>Saint Vincent</sp>.
</chapter>

<chapter name="Sankt Vincent, Kap">
<b>Sankt Vincent,</b> <sp>Kap S. V.</sp>, portug. <sp>Cabo
de São Vicente</sp> ell. <sp>Monte Corvo</sp>,
Forbjerg i Portugal, Distriktet Faro, og Europas
sydvestligste Punkt, ligger under 37° 3′ n. Br.
og 8° 59′ v. L. og bestaar af en 65 m høj
Klippetunge med stejle Rande og en frygtelig
Brænding. Omtr. paa den yderste Pynt ligger et
Fyrtaarn samt et forfaldent Kloster, der er
grundlagt i 14. Aarh. Omtr. 4 km sydøstligere
ligger Landtungen <sp>Ponta de Sagres</sp> med
Byen <sp>Sagres</sp> (s. d.). — S. V. er Oldtidens
<i>Promontorium sacrum ell. magnum</i>.
<i>(H. P. S.). C. A.</i>
</chapter>

<chapter name="Sankt Wolfgang">
<b>Sankt Wolfgang</b> [zaŋt-'vålfgaŋ], 1) Flække
i østerr. Prov. Øvreøsterrig ved den nordlige
Bred af S.-W.- ell. Aber-Sø (11 km lang, 2 km
bred, 114 m dyb) ved den sydøstlige Fod af
Schafberg (1780 m), op ad hvilket der her fører
en Tandhjulsbane. S. W. er et besøgt
Sommeropholdssted og har mange Hoteller, Villaer og
Badeanstalter. 2) <sp>S. W. im
Weichselbachtal</sp>, Badested i den østerr. Prov
Salzburg i en Sidedal til Fusch paa Nordsiden af
Hohe Tauern, benævnes ogsaa Bad Fusch.
<i>(Joh. F.). O. K.</i>
</chapter>

<chapter name="Sankullu">
<b>Sankullu,</b> se <sp>Sankuru</sp>.
</chapter>

<chapter name="Sankuru">
<b>Sankuru,</b> <sp>Sankullu</sp>. Biflod i højre Bred
til Kongos mægtige Tilløb Kassai, udspringer
paa 10° s. Br. og løber under Navnet
<sp>Lubilasch</sp> mod N., danner Wolffaldene og drejer
paa 4° n. Br. mod
V. for at udmunde
i Kassai ved Bena
Bendi. Af større
Tilløb modtager den
fra Ø. Lubefu og
fra V. Lubi og
Lubudi. S., der er
lige saa betydelig
som Kassai, er
stedvis 2—3 km
bred, men bliver
smallere ved
Mundingen, hvor
Sandbanker gør
Indsejlingen besværlig; i
øvrigt er den
sejlbar paa en
Strækning af c. 1300 km
og er en vigtig
Adgang til et stort
Skovdistrikt, rigt
paa Kautschuk og
Elfenben.
<i>C. A.</i>
</chapter>

<chapter name="San Lazzaro">
<b>San Lazzaro</b> [-la't.saro], <sp>Lazarus Øen</sp>,
lille Ø i Lagunen ved Venedig, ligger c. 4 km
SSØ. f. Venedig og umiddelbart V. f. Lido. S. L.
har et Kloster af s. N., der tilhører den
armeniske Sekt Mechitaristerne (s. d.). Disse
nedsatte sig her 1717, efter at Tyrkerne havde
taget Morea fra Venetianerne. Nu har S. L.
en højere Skole for unge Armeniere, et
Bibliotek med værdifulde Haandskrifter samt et
Trykkeri, hvor Bibler og Bønnebøger trykkes i
24 orientalske Sprog.
<i>(H. P. S.). C. A.</i>
</chapter>

<chapter name="San Lucar de Barrameda">
<b>San Lucar de Barrameda</b> [-ð<sub>æ</sub>-war.a'mæð<sub>a</sub>],
By i Spanien, Prov. Cadiz, ligger lidt Ø. f.
Guadalquivirs Munding i et frugtbart
Bakkelandskab. (1920) 27100 Indb. S. L. d. B. bestaar
af en »nedre« moderne By og »øvre« ældre
Bydel paa en Skraaning, hvis Top krones af
Ruinerne af et maurisk Citadel. Den har i
øvrigt smukke Kirker og Klostre, et Slot, der har
tilhørt Hertugerne af Montpensier, og Byen
driver Indvinding af Salt samt Handel med
Vin. Stranden ved S. L. d. B. er stærkt besøgt
af Badegæster, hvorfor bl. a. mange Familier
fra Sevilla her har smukke Sommervillaer,
omgivne af Pinje-, Palme- og Orangelunde. 4 km
mod NØ. ligger Havnebyen <sp>La Bonanza</sp>,
der har Dampskibsforbindelse med Cadiz og
Sevilla. S. L. d. B. var Udgangspunktet for
Magalhaes' Jordomsejling 1519, og i sin
Egenskab af Sevillas Udhavn var den en Tid lang
Rival til Cadiz.
<i>(H. P. S.). C. A.</i>
</chapter>

<chapter name="San Lucas, Cabo de">
<b>San Lucas,</b> <sp>Cabo de</sp>, den sydligste Pynt
ell. Forbjerg af den kaliforniske Halvø i
Nordamerika. Paa Østsiden af S. L. dannes den lille
Red Puerto S. L. og længere mod NØ. San
José del Cabo.
<i>G. Ht.</i>
</chapter>
