Herredet danner en kompakt, ret regelmæssig
formet Firkant med største Udstrækning i S.—N.
og i Ø.—V. af henh. 16 og 17 km. Bortset fra
Ribe Købstad er dets Areal 17077 ha, og 1. Febr
1921 fandtes her 833 Gaarde og Huse med 3791
Indb. (1901: 3826, 1850: 3067, 1801: 2641), altsaa
kun 22 pr km<sup>2</sup>. Overfladen er i det hele
lavtliggende, i den vestlige Halvdel naar den
sjælden over 10 m, men hæver sig noget mod Ø.
og navnlig mod SØ., hvor det højeste Punkt,
Ildenbanke, er 32 m; omtr. midt gennem
Herredet løber Ribe Aa (s. d.). Af Hede
forekommer der betydelige Strækninger i den østlige
og sydlige Del, og Agerjorden er
gennemgaaende mere ell. mindre sandet, ofte skarp og
mager. Ikke desto mindre er Herredet Amtets
højest boniterede1 med c. 11 ha paa 1 Td.
Hartkorn; men dette hidrører fra de udstrakte,
gode Enge, særlig de store Marskstrækninger
langs Vesterhavet.

Af hele Arealet var 1919 13855 ha Ager, Eng,
Græsgang, Have o. l. (deraf 3045 ha Eng), 203
ha Tørvemose, 732 ha Skov og Plantage, 1686
ha Hede og 162 ha Vandareal, medens 275 ha
optoges af Veje, Jernbaner, Byggepladser o. l.
Af de vigtigste Husdyr var der 1922: 1578
Heste, 9391 Stkr Hornkvæg, 2487 Faar og 2869
Svin. Det forholdsvis store Antal Hornkvæg
hidrører fra, at der her drives en stærkt
udviklet Opdræt, og som Følge heraf er
Svineholdet ualmindelig lille.

Herredet omfatter 8 Sogne under Ribe
Købstad samt Ribe-Gørding Herreders Provsti. I
verdslig Henseende hører det til 87. Retskreds
(Ribe Købstad med Ribe Herred) og 65.
Politikreds; Dommer og Politimester i Ribe. —
Gennem Herredet gaar Statsbanen
Bramminge—Tønder, og de fra Ribe udgaaende Landeveje
til Varde, Kolding, Haderslev og Tønder. R. H.
blev oprettet ved Resol. af 6. Maj 1859 af en
Del af de »Blandede Distrikter« (s. d.),
hørende til Riberhus Birk, og blev efter Freden
1864 forøget med nogle Sogne (Hjortlund,
Kalvslund og Obbekjær) fra Sønderjylland.
<i>M. S.</i>
</chapter>

<chapter name="Ribeira Brava">
<b>Ribeira Brava</b> [ri'wa<sub>i</sub>r<sub>a</sub>-'braw<sub>a</sub>], By paa Øen
São Nicolão bl. de capoverdiske Øer, ligger paa
Nordkysten af Øen og omtr. midt i Øgruppen,
hvorfor den er blevet en af dens vigtigste
Handelsnavne. R. har c. 4000 Indb. og indfører
Industrivarer fra England og Amerika og
udfører Sukker, Maniok og Majs.
<i>M. V.</i>
</chapter>

<chapter name="Ribeira Grande">
<b>Ribeira Grande</b> [ri'wa<sub>i</sub>r<sub>a</sub>-gra<sub>n</sub>d<sub>ə</sub>], 1) By
paa Øen São Thiago bl. de caboverdiske Øer,
ligger 12 km V. f. den nuv. Hovedstad Praia,
men har en for en Handelsby meget uheldig
Beliggenhed. Uagtet R. 1712 af
Franskmændene næsten blev jævnet med Jorden, forblev
den dog Øgruppens Hovedstad lige til 1772. Nu
er R. næsten en forsvunden By. — 2) By paa
Øen São Miguel bl. Azorerne, ligger paa
Nordkysten. 21 km NØ. f. Ponta Delgada og har en
Havn, varme Bad« samt c. 10000 Indb.
<i>M. V.</i>
</chapter>

<chapter name="Ribemont">
<b>Ribemont</b> [rib<sub>ö</sub>'må], By i det nordlige
Frankrig, Dept Aisne, ved Oise, ØSØ. f. St
Quentin, 2600 Indb. R. har en Kirke fra 12. Aarh.
og et gammelt Kloster, var tidligere en
Fæstning, driver Fabrikation af Sukker, Filt,
Kurvevarer og Kniplinger, der forarbejdes paa
Maskiner. Delvis ødelagt under Verdenskrigen.
<sp>(M. K.). E. St.</sp>
</chapter>

<chapter name="Riber, Hans Vilhelm">
<b>Riber,</b> <sp>Hans Vilhelm</sp>, dansk Litterat og
Pædagog, f. i Kbhvn 7. Jan. 1760, d. smst. 26.
Novbr 1796. Endnu ikke fyldt 15 Aar blev R.
Student; det teol. Studium trængtes snart
tilbage for mere almene litterære Interesser. R.
blev en frugtbar Oversætter — bl. a. af »Kong
Lear« — han redigerede i 5 Aar det fineste
kritiske Tidsskrift »Lærde Efterretninger«
(1785—90), og han forsynede Rahbek's og andres
Tidsskrifter og Nytaarsgaver med adskillige
Poesier, som Rahbek efter hans Død samlede
i 2 Bd og udgav med en biogr. Indledning
(1803). Som Digter betyder R. ikke stort; mere
Indflydelse har han vistnok haft som
Andenlærer ved det nys oprettede Blaagaards
Seminarium. R. havde været Medstifter af
Efterslægtselskabets Skole og studeret Pædagogik ved
forsk. udenlandske Mønsterinstitutter.
<i>J. Cl.</i>
</chapter>

<chapter name="Ribera">
<b>Ribera,</b> By paa Sicilien, Prov. Girgenti, ligger
34 km NV. f. Girgenti i en vin- og
olivendyrkende Egn. (1911) 11150 Indb. R. er kendt som
Fødeby for den ital. Statsmand Crispi.
<i>C. A.</i>
</chapter>

<chapter name="Ribera, J.">
<b>Ribera</b> [ri'wæra], <sp>J.</sp>, se <sp>Spagnoletto</sp>.
</chapter>

<chapter name="Ribera y Fernandez, Juan Antonio">
<b>Ribera y Fernandez</b> [ri'wæra-i-fær'nan-
dæþ], <sp>Juan Antonio</sp>, sp. Maler, f. i Madrid
1779, d. smst. 1860, var Elev af Bayeu og
San-Fernando-Akademiet i Madrid og senere i Paris
af David, hvis klassicistiske Retning han
repræsenterer i sp. Malerkunst. Af ham nævnes
de hist. Malerier: Cincinnatus og Wampa i
Prado, Madrid; smst. de allegoriske
Fremstillinger: Sommeren, Efteraaret m. fl. R. udførte
adskillige Vægmalerier, saaledes i Prado, og
malede enkelte Portrætter, bl. a. af Kardinal
Ingranzo (Katedralen i Toledo). 1838 blev R.
Prof. ved Akademiet i sin Fødeby og nogle Aar
senere adjungeret Direktør ved de kgl.
Samlinger smst. Hans Søn <sp>Carlos Luis R.</sp>
(hyppigere <sp>Rivera</sp>) (1812—91), der var Elev af
sin Fader og af Delaroche i Paris, er mest
kendt ved sine store monumentale, hist. og
allegoriske, Kompositioner i Cortes' Sal i
Madrid.
<i>(A. R.). A. Hk.</i>
</chapter>

<chapter name="Ribérac">
<b>Ribérac</b> [ribe'rak], By i det sydvestlige
Frankrig, Dept Dordogne, ved Orléans-Banen
og paa venstre Side af Dronne, VNV. f.
Périgueux, 3600 Indb. R. har Ruiner af et Slot fra
10. Aarh., en gammel Kirke, et gejstligt
College og et Agerbrugskammer. Tilvirkning af
Korserves og Tobak. Handel med Svin, Kvæg
og Korn. Arrondissementet (7 Canton'er) har
61000 Indb.
<i>(M. Kr.). E. St</i>
</chapter>

<chapter name="Riberret">
<b>Riberret,</b> Ribes ældste Byret, der er
nedskrevet efter Foranstaltning af Borgerne og
beseglet af Kongen paa et Danehof i Nyborg
26. Juni 1269, bestaar af 59 Artikler, hvoraf
det overvejende Antal er affattet paa Grundlag
af lybsk og anden nordtysk Ret, dog i
selvstændig Bearbejdelse. Der findes ogsaa en yngre
Tekst fra Beg. af 15. Aarh., hvor Loven har
faaet betydelige Tilføjelser. Loven, der er
affattet paa Latin og bevaret i den originale
Udfærdigelse, indeholder mange strafferetlige
Bestemmelser, og den er blevet kendt for sin
Strenghed, idet den som en Følge af
