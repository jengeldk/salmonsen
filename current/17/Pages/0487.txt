<sp>Muskatnødden</sp> er ægrund, 2,5—2,7 cm
lang, netagtig furet og behæftet med hvidt
Kalkstøv, efter hvis Afvadskning den har en
nødde- ell. læderbrun Farve. Paa et Tværsnit
viser den sig marmoreret med rødbrune,
kortere ell. længere, krummede, ujævne Striber
paa en graalighvid Bund. Den har en
ejendommelig aromatisk Lugt og Smag og indeholder
25—35 % Fedt, der ved Presning udvindes
blandet med den i en Mængde af 8—15 pCt.
forekommende æteriske Olie, og som kommer
i Handelen under Navn af <sp>Muskatsmør</sp>.
Da Nødderne altid gaar i Handelen i hel
Tilstand, er de ikke særlig udsatte for
Forfalskning; dog har man truffet Indblandinger af de
betydelig længere Papua-Nødder, der har en
fin vortet og kun svagt furet Overflade og
kun en meget svag Lugt og Smag. Endvidere
forekommer ormstukne Nødder, i hvilke
Hullerne er udfyldte med Ler ell. Mel, ligesom
man har presset en Blanding af forsk.
pulverformede Stoffer, Affald fra Muskatnødder og
Muskatsmør i Former som hele Nødder. Saa at
sige alt, hvad der kommer til Europa, kommer
fra Banda-Øerne.
<i>K. M.</i>
</chapter>

<chapter name="Muskatnødfamilien">
<b>Muskatnødfamilien</b> (<i>Myristicaceæ</i>), Fam. af
tokimbladede og frikronede Planter af
Flerfoldfrugtedes Orden med en enkelt Slægt
<i>Myristica</i> L., stedsegrønne Træer ell. Buske med
toradede, hele og læderagtige Blade. I alle
parenkymatiske Dele findes Oliebeholdere, der
viser sig som gennemskinnende Punkter i
Bladene (ligesom hos den nærbeslægtede
Laurbærfamilie). Blomsterne sidder oftest i
sammensatte Klaser i Bladenes Hjørner. De er
særkønnede og har et enkelt, tretalligt Bloster.
Hanblomsterne har 3—18 Støvdragere med
sammenvoksede Traade; Hunblomsterne en Støvvej
med eet Rum og eet Æg. Tvebo. Frugten er en
kødet Kapsel (ell. et Bær), der springer op i
Ryg- og Bugsøm; den indeholder et stort Frø
med fliget Frøkappe og marmoreret Frøhvide,
der er rig paa fed Olie. C. 100 Arter, de fleste
i det tropiske Asien. <i>M. fragrans</i> Hoult.
(<sp>Muskatnødplanten</sp>, <i>M. moschata</i> Thunb.)
er et c. 15 m højt Træ med smaa, gulhvide
Blomster, hvoraf de hunlige sidder enkeltvis,
de hanlige i faablomstrede Stande. Frugten er
gul og omtr. 5 cm i Tværmaal; paa den ene
Side findes en Fure paa langs. Frøet er 3 cm
langt og 2,3 cm br.; Frøkappen er i frisk Tilstand
karmesinrød, i tørret orangegul (smlg.
<sp>Frøkappe</sp>, m. Fig.). Den hører hjemme
paa nogle af Molukkerne, men dyrkes saavel
paa disse som paa Sumatra, Filippinerne, i
Ostindien o. a. trop. Egne. Kulturen er gammel,
Træet forekommer i mange Varieteter. Det
dyrkes i Plantager ved Frøudsæd; der sørges for
et passende Forhold mellem Hantræer og
Huntræer (1 : 20); Bestøvningen foregaar ved
Insekters Hjælp Omtr. fra 10 Aars Alderen til
henimod de 100 Aar bærer Træet rigelig; der
høstes aarlig over 1000 <sp>Muskatnødder</sp>
(Kernerne) pr. Træ og et halvt kg
<sp>Muskatblomme</sp> (Frøkappen). Efter Høsten tørres
saavel Nødder som Blommer; de er begge rige
paa aromatiske Olier og Nødderne tillige paa
fed Olie. Begge Produkter har længe været
anvendte til Krydderi, i Medicinen, til Røgelse,
Smørelse o. s. v. Araberne førte dem til
Vesteuropa i 11. og 12. Aarh.; det er tvivlsomt, om
de har været kendt i Sydeuropa tidligere.
Muskat»blomme« stammer fra den gamle
Antagelse af dens Identifikation med Træets Blomst.
Andre Arter af Slægten M. benyttes paa lgn. Vis.
<i>A. M.</i>

<img>Muskatnød, tilhøjre i Længdesnit.</img>
</chapter>

<chapter name="Muskatnødolie og Macisolie">
<b>Muskatnødolie</b> og <b>Macisolie</b> [fr. ma↱si-]
æteriske Olier, der faas ved Destillation af
Muskatnød og Muskatblomme. De har en Lugt,
der næsten er overensstemmende med
Raastoffets, men forekommer oftest blandede. De er
tyndflydende, farveløse, gullige ell. rødgule og
bliver ved Opbevaring tykflydende, idet de
optager Ilt af Luften, hvorved samtidig Lugt og
Smag forandres og bliver terpentinagtige.
<i>K. M.</i>
</chapter>

<chapter name="Muskatnødplante (se Muskatnødfamilien)">
<b>Muskatnødplante</b>, se <sp>Muskatnødfamilien</sp>.
</chapter>

<chapter name="Muskatsmør (se Muskatnød)">
<b>Muskatsmør</b>, se <sp>Muskatnød</sp>.
</chapter>

<chapter name="Muskattræ (se Bogstavtræ)">
<b>Muskattræ</b>, se <sp>Bogstavtræ</sp>.
</chapter>

<chapter name="Muskatvine (se Muskatellervine)">
<b>Muskatvine</b>, se <sp>Muskatellervine</sp>.
</chapter>

<chapter name="Muskau">
<b>Muskau</b> [↱moska^u], By i preuss. Provins
Schlesien ved Floden Lausitzer Neisse, (1910)
4478 Indb.; greveligt Slot med en verdensberømt,
af Fyrst Pückler (død 1871) anlagt Park
(c. 1000 ha). I denne findes Hermannsbad med
Jernkilder, Slam- og Fyrrenaalsbade. M. er
Sæde for en Amtsret og har Klæde-, Lervare-,
Glas- og Cigarfabrikation samt Udvinding af
Brunkul.
<i>N. H. J.</i>
</chapter>

<chapter name="Muskedonner (se Typha)">
<b>Muskedonner</b>, se <sp>Typha</sp>
</chapter>

<chapter name="Muskegon">
<b>Muskegon</b> [mə↱ski.g<sub>ə</sub>n], By i U. S. A., Stat
Michigan, ligger ved M.-Rivers Udløb i en Bugt
af Michigan-Søen, er forbunden med Chicago
ved Dampere; stor Savmølleindustri, meget
betydelig Træhandel og en ypperlig Havn, (1920)
36570 Indb. En stor Tømmerhandler, C. H.
Hackley, har skænket meget store Summer til
Skoler, Bibliotek, Sygehus og Fattigvæsen.
<i>N. H. J.</i>
</chapter>

<chapter name="Muskelatrofi">
<b>Muskelatrofi</b> er 1) Betegnelse i al Alm.
som Svind af en Muskel. En saadan M. kan
skyldes Lidelse af Muskelen selv ell. af den
tilførende Bevægenerve ell. dennes Centra, de
saakaldte store Forhornsceller i Rygmarven.
M. kan saaledes opstaa ved Børnelammelse,
hvor Forhornscellerne er lidende, ved
Nervebetændelser af forskellig Art, ved
Nerveoverskæring, ved daarlig Ernæring af Muskelen
(stramme Bandager) og mange andre Lidelser.
