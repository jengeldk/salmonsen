<chapter name="Nationalmuseet i Kjøbenhavn (fortsat)">
fra de ældste Tider indtil Enevoldsmagtens
Indførelse 1660, og skal give et
sammenhængende og saa vidt muligt fuldstændigt Billede
af Folkets Liv og Forhold igennem Tiderne. I
Stueetagen i Bagbygningen i Prinsens Palæ
findes der Genstande fra »Stenalderens ældre
Afsnit«, Fund fra Affaldsdynger, de saakaldte
Køkkenmøddinger, med Redskaber, tilhuggede af Flint,
Ben, Horn o. s. v., desuden Potteskaar, foruden
marvspaltede Ben, Skaller af Østers, Muslinger,
Strandsnegle o. s. v., Levninger fra Urfolkets
Maaltider; dernæst saakaldte Kystfund,
Samlinger af Flintredskaber, ofte hidrørende fra
gamle Værksteder for Tilvirkning af
Flintredskaber o. s. v. Derefter følger Sager fra den
»yngre Stenalder«. Man ser her systematisk
ordnede Rækker af slebne Stensager, Økseblade,
Mejsler, Hamre, smukt tilhuggede Flinteknive
eller Dolke, Lanse- og Pilespidser, Skrabere,
Slibestene, Ravperler o. s. v., alt ordnet efter
Typer og Former og med Angivelse af, fra hvad
Landsdel hvert Stykke stammer. Hertil
kommer lange Rækker af Fund af sammenhørende
Genstande fra Begravelser, Dysser, Jættestuer,
Mark- og Mosefund m. m. Derefter følger
»Bronzealderen« med Rækker af Sværd, Dolke,
Økser, Lurer, Skjolde, Spænder, Naale af
Bronze, Ringe og andre Smykker af Guld; hertil
slutter sig talrige Gravfund, dels med ubrændte
Lig, dels med brændte Ben; endelig Mark- og
Mosefund. Af de mange højst mærkelige, i hele
Europa enestaaende Fund kan nævnes:
Egekistefundene fra Borum Eshøj, fra Vamdrup og
fra Egtved, Hvidegaardsfundet o. s. v. Derefter
følger »Jernalderens forsk. Tidsrum«. Den
førromerske Jernalder er særlig stærkt
repræsenteret ved talrige Gravfund fra Bornholm og
ved et enkelt Fund med Rester af en Baad og
nogle Jernsager fra en Mose (Hestekobbel) i
den nordlige Del af Øen Als; endvidere ved
Jernsværd af den tidligste i Europa kendte Form
(La-Tène-Typen), Vognen fra Dejbjerg, det
store Sølvkar fra Gundestrup o. s. v. Derefter
følger Sager fra en Tid, hvor den romerske
Kulturs Indflydelse gør sig stærkt gældende i
Danmark ved den stadige Indførelse af
Genstande, fabrikerede i Romerrigets Provinser:
Jernsværd, Spyd, Bronzekar af forsk. Art og
Størrelse (ofte med romerske Fabrikstempler),
Sølv- og Glaskar o. s. v. Man ser her flere
Genstande af rom. Oprindelse (saaledes de
malede Glaskar), hvortil intet tilsvarende Stykke
er bevaret, hverken i Sagernes opr. Hjemstavn
eller noget andet Sted i eller uden for
Romerriget. De fleste af de her omtalte Genstande
stammer fra Grave, men ikke mindre
righoldige er Museets store Mosefund. I disse ses
talrige Jernvaaben, Redskaber,
Beklædningsgenstande, Prydsager o. l. og i Særdeleshed mange
velbevarede Genstande af Træ, hvoraf i andre
Lande kun saa yderst faa er bevarede fra
Oldtiden. Størst og mærkeligt er Viemosefundet,
derefter Kragehul, Genstande fra sønderjyske
Fund fra Frederik VII's Samling o. s. v. Den
Tid, disse Fund tilhører, kaldes nu gerne
»Folkevandringstiden«, en Tid, der afsluttes med
Romerrigets Undergang. Den efter denne
Begivenhed følgende Tid repræsenteres af
Jernalderens sidste Tidsrum. Fra den ses mange
Guldsager, de højst interessante Guldbrakteater,
pragtfulde Spænder, udmærkede Jernsværd og
en Mængde Prydsager af Sølv fra Vikingetiden,
mærkelige forgyldte Mankestole, det rige Fund
fra Gravhøjen ved Mammen i Jylland, og fra
Gorm's og Thyra's Høj i Jællinge o. s. v.
Dertil slutter sig »Runehallen« med forsk.
Runestene. Den anden Afdeling begynder med
Trappen, hvor man forneden ser Gravminder fra
den ældste kristne Tid, udskaarne Kirkemøbler
og Trædøre fra Island o. s. v. I Museets
Sale ses endvidere en særdeles righoldig
Samling af kirkelige Genstande fra den »romanske
Tid«: Krucifikser, emaillerede Skrin,
Relikviegemmer o. s. v. De kobberdrevne forgyldte
Altre, hvorpaa Museet er saa rigt, er næsten
uden Eksempel uden for Danmark. Der er
ogsaa Prydsager som »Dagmar's Kors«, Korset
fra Urø o. s. v. Den »senere Middelalder« er
ikke mindre righoldig: Helgenfigurer,
udskaarne af Træ, Kor- og Abbedstole, Altertavler fra
den katolske Tid, kirkelige Beklædningsgenstande,
Vaaben, en Kanon, fundet ved Anholt,
m. m. Renaissancetiden opviser ligeledes
mange sjældne og interessante Genstande, en
Altertavle fra den ældste protestantiske Tid,
Alterborde af Sølv fra Frederiksborg og Husum,
et lille Alterbillede, Nedtagelsen af Korset,
udskaaret af Elfenben; Sager, som har tilhørt
Tyge Brahe; Genstande fra Kbhvn's Slot;
udskaarne Sager af Elfenben og Hvalros; Møbler;
Brudekroner fra Island o. s. v. Med N. er
forbundet et Arkiv med Tegninger og
Beskrivelser af Landets Mindesmærker, arkæologiske
Værker m. m. <sp>Antiksamlingen</sp> er blevet
udvidet med en særlig Afdeling for
<sp>komparative Oldsager</sp> fra Europas forhistoriske
og tidlighistoriske Tid m. m. De fleste
Genstande er her Faksimiler og Afstøbninger.
<sp>Etnografisk Museum</sp> er ligeledes blevet
udvidet i den sidste Tid og giver et godt Billede
af Livet hos mange vilde, halvvilde og noget
civiliserede Folk rundt om i Verden.
<i>V. S.</i>
</chapter>

<chapter name="Nationalpark">
<b>Nationalpark</b>, et for et Land typisk
Omraade, som for Statens Regning faar Lov til at
ligge ubenyttet hen, og hvis Plante- og
Dyreverden er fredet (se ogsaa
<sp>Naturfredning</sp>). En saadan Fredning iværksattes første
Gang i U. S. A. 1872, da Yellowstone National
Park oprettedes; senere er der oprettet 11
andre. 1) <sp>Yellowstone National Park</sp>,
Distrikt i Staten Wyoming, der ved Kongresakt
af 1. Marts 1872 er bestemt til for alle Tider »at
være en offentlig Park til Folkets Glæde og
Gavn«; den udgør det nordvestlige Hjørne af
Wyoming samt tilgrænsende Partier af Montana
og Idaho og begrænses til Dels af høje
Bjergkæder. Indtil 1890 var N. et 105 km langt og
86 km bredt Rektangel med et Areal paa 9240
km<sup>2</sup>; men siden da er den udvidet med c. 5000
km<sup>2</sup> Skovland. Terrainet bestaar af fl. Dale, hvis
Højde o. H. er 1800—2500 m, og adskillende
Bjergkæder, der naar over 3000 m; de vigtigste
er Snow Mountains, Soshone Mountains og
Teton-Massivet (Kulminationshøjde 4177 m).
Jordbunden er vulkansk og opstaaet ved, at
Eruptivbjergarter (Rhyolit) i Tertiærtiden brød
frem og opfyldte den Lavning, som var dannet i
Yellowstone Parkens Omraade i Kridttiden,
