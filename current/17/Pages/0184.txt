Selvkritik, som efter Rahbek's Død lod M.
modtage Posten som Medlem af Teaterdirektionen.
I mange Aar havde den lærde Herre ikke sat
sine Ben i Teatret, og han kendte lige saa lidt
Skuespillerne som Repertoiret, brød sig heller
ikke om at komme ind deri — hvorfor der
naturligvis intet godt kom ud af dette; i 12 Aar
vedblev M. dog at bestride Censorembedet.

Som Sprogmand og Historiker vil M.'s
Eftermæle længst blive bevaret. Skønt han egl. som
Filolog var Autodidakt og aldrig naaede at
skaffe sig det fornødne videnskabelige
sproghistoriske Fundament, har han dog leveret
meget nyttige Arbejder i »Dansk Ordbog«
(1828—33; 2. Udg. 1854—59) — nu forældet, men for
sin Tid en god Bog —, »Dansk Dialektlexikon«
(1833—41) og »Dansk Glossarium ell. Ordbog
over forældede danske Ord fra 12. til 16. Aarh.«
(1853 ff.), Arbejder, der i hvert Fald vidner
fordelagtig om M.'s Kærlighed til dansk Sprog og
om hans Jernflid. — Et ikke mindre betydeligt
Bidrag har han givet til den danske Historie, i
et Skrift som »Historie om Ditmarskerkrigen«
(1813), men endnu mere, da han stiftede den
danske hist. Forening 1839 og berigede dennes
Tidsskrift med en Mængde hist. Afh., hvoraf
mange særdeles værdifulde, dog kun for et
lærd Publikum. M.'s Tanke at ville skrive
Historie for Folket slog Klik; hans »Fortællinger
og Skildringer af den danske Historie« (1—2,
1837—40) er ud fra dette Synspunkt mislykkede.
Derimod har M. ogsaa som Udgiver af hist.
Sager indlagt sig megen Fortjeneste (Uddrag af
Biskop Bircherod's Dagbøger [1846],
»Historisk-biografiske Samlinger« [1847—51] m. m.). 1842
skrev M. det kgl. danske Videnskabernes
Selskabs Historie, af hvilket han 1829 var bleven
Medlem. — Kun den betydeligste Del af M.'s
omfattende Produktion er her nævnt. (<sp>Litt</sp>.:
<sp>Chr. Molbech</sp>, »Chr. M. og K. M. Rahbek«
[1883]).
<i>J. Cl.</i>
</chapter>

<chapter name="Molbech, Christian Knud Frederik">
<b>Molbech</b>, <sp>Christian Knud Frederik</sp>,
dansk Digter og Kritiker, f. i Kbhvn 20. Juli
1821, d. smst. 20. Maj 1888. Som Søn af ovenn.
C. M. modtog han allerede i sin tidlige Barndom
stærke Impulser i litterær Retning, og efter at
han 18 Aar gl var bleven Student, fængslede
Studiet af Skønlitteraturen og Kunsten ham saa
stærkt, at han kun en ganske kort Tid hørte
teologiske Forelæsninger for derpaa helt at vie
sig til Poesien og Æstetikken. Allerede før
han havde taget <i>exam. philos.</i> debuterede
han som Digter med »Billeder af Jesu Liv«
(1840), der vakte Opmærksomhed navnlig ved
formelle Fortrin, og s. A. vandt han Univ.'s
Guldmedaille for en æstetisk Afhandling. Kort
efter at han (1843) var bleven ansat ved det kgl.
Bibliotek, begyndte han at skrive Kritikker i
»Fædrelandet« og polemiserede saavel der som
i et særligt trykt satirisk Indlæg, »Johan Ludvig
Heiberg, en apokalyptisk Komedie« (udarbejdet
i Fællesskab med Brøchner og Ploug), mod den
Heiberg'ske Aandsretning. 1845 fik han to
Skuespil, »Klintekongens Brud« og »Venusbjerget«,
opførte paa det kgl. Teater, men intet af dem
gjorde Lykke. 1846 udgaves »Digtninger«. Efter
Hjemkomsten fra sin første Udenlandsrejse
udgav han 1848 »En Maaned i Spanien« og tog
noget senere fat paa sit Livs Hovedværk,
Oversættelsen af Dante's »Guddommelige Komedie«,
der udkom i 3 Dele 1851, 1855 og 1863. 1851
udkom hans Digtsamling »Dæmring«, der
indeholder mange af hans mest almenkendte Digte
(»Naturaanderne«, »Stille«., »Alene«) og skaffede
ham megen Yndest, 1852 Tragedien »Dante«,
der dog blev forkastet af Heiberg og først 1888
opført paa det kgl. Teater. 1853—64 var M.
Prof. i nord. Litteratur ved Univ. i Kiel; efter
at Krigen havde afbrudt denne Virksomhed,
tog han til Kbhvn og virkede der i en Rk. af
Aar som kritisk Medarbejder ved »Dagbladet«;
et Udvalg af hans deri optagne Artikler
optryktes 1873 under Titelen »Fra Danaidernes Kar«.
1871—81 var han Censor ved det kgl. Teater.
Baade som Kritiker og Censor stod han stejlt
over for det »realistiske« Gennembrud i den
danske og norske Litteratur, og hans Uvilje
gengældtes af denne Retnings Mænd. 1878
opførtes hans Skuespil »Ambrosius«, der gjorde
overordentlig Lykke, udarbejdet som det var
med ikke ringe dramatisk Behændighed og med
stor Sans for Brugen af de lyriske Virkemidler;
to andre Arbejder, »Farao's Ring« og »Opad«,
kunde ikke fængsle det store Publikum og faldt
som et let Bytte for hans litterære Modstandere.
Sine sidste Aar tilbragte han mest i Bagsværd,
hvor han bl. a. syslede med Ordningen af den
senere udgivne litterærhistorisk vigtige
Brevveksling mellem Chr. Molbech og Grundtvig.
M.'s samlede poetiske Arbejder udkom 1863 og
1879, hans »Efterladte Digte« 1888. Her er det
stundom lykkedes den aldrende, i mange
Maader skuffede, men ogsaa modnede og afklarede
Mand at skabe en personligere, mere kunstnerisk
fortættet Poesi; hans Digte er ellers ikke prægede
af nogen stærk ell. ejendommelig Kunstneraand,
men gennemgaaende saa dygtigt og smagfuldt
formede, at de i Kraft deraf kan virke tiltalende.
Af større Bet. er Oversættelsen af Dante, der,
om der end kan rettes Anker mod den for
svigtende Nøjagtighed og Stiltroskab, i alle Tilfælde
er Vidnesbyrd baade om stor Omhu og
Udholdenhed og om ualmindelig teknisk Dygtighed.
(<sp>Litt</sp>.: »Hans Brøchner og Chr. K. F. M.
En Brevveksling«, udgivet og indledet af <sp>H.
Høffding</sp> [Kbhvn 1902]; »Chr. M. og hans
Søn Chr. K. F. M.«, udg. af <sp>O. C. Molbech</sp>
[Kbhvn 1908]; Udvalgte Digte med Indledn. af
<sp>Harald Nielsen</sp> [Kbhvn 1921]).
<i>(S. M.). P. L. M.</i>

<img>C. K. F. Molbech.</img>
</chapter>

<chapter name="Molbohistorier">
<b>Molbohistorier</b>. Skæmtende Fortællinger om
en enkelt Egns Befolkning, dens Dumhed og
særlig dens Mangel paa at finde sig til Rette i
en uventet Situation fortælles rundt omkring i
