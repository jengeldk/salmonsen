(Choroiditis og Nethindeløsning). <sp>Den
anden Form</sp> af M. er langt hyppigere og
skyldes Nærarbejde. Den bør vist nærmest
opfattes som en Tillempning, idet den Nærsynede
arbejder med større Udholdenhed og mindre
Anstrengelse med Nærarbejde end Folk med
normalt brydende Øjne. Ved store
Masseundersøgelser ved Sessionerne paaviste M.
Tscherning, at omtr. en Trediedel af samtlige
Studenter var nærsynede, medens der mellem
Kontorister o. s. v. fandtes c. 15 % nærsynede,
mellem Typografer, Litografer o. s. v. c. 11 %,
mellem andre Haandværkere c. 5 % og
mellem Arbejdsmænd kun c. 2 %. Ved talrige
Skoleundersøgelser er det paavist, at denne
Form af M. som oftest begynder at udvikle sig
i 13—14 Aars Alderen og derefter jævnt tiltager
til 20—25 Aars Alderen. I Overensstemmelse
med den Opfattelse, at denne Form af M. er en
Tillempning, optræder den aldrig i de stærke
Grader, idet den aldrig bliver stærkere end
svarende til den Afstand, hvori Arbejdet
holdes, d. v. s. saa godt som aldrig nærmere end
16 cm fra Øjet. Ved Udviklingen af denne Form
af M. spiller Arvelighed en Rolle, som det
synes, og Udviklingen skyldes dernæst en for
kort Arbejdsafstand, Bøjning over Arbejdet og
særligt daarlig Belysning.

Man siger tit, at nærsynede Øjne er
stærkere end andre Øjne. Dette gælder absolut ikke
den første Form af M., og for den anden Forms
Vedkommende er det heller ikke Tilfældet, idet
Øjne med middel Grad af M. hverken er
stærkere ell. svagere end andre sunde Øjne.
Formentlig stammer Paastanden fra, at den
Nærsynede kan læse uden Briller i en højere
Alder end Folk med normale Øjne. Skønt M. er
en Fordel for Studerende, bør man dog saa
vidt muligt søge at forhindre, at Børn bliver
nærsynede, da M. kan hindre dem i at opnaa
forsk. Livsstillinger. M. har for en væsentlig
Del foranlediget den i de senere Aar meget
forbedrede Skolehygiejne, navnlig m. H. t.
Belysningsforholdene og til Indretning af
Skoleborde, hvorved Legemsstillingen kan blive bedre.
Ved Anvendelse af konkave Brilleglas af en
saadan Styrke, at Lysstraalerne spredes saa
meget, at Billedet af Genstanden i St. f. at
samles foran Nethinden afbildes nøjagtig paa
denne, kan den Nærsynede se tydelig paa
Afstand. For at hindre Udviklingen af M. maa
der vaages over, at Barnet altid har en
passende Arbejdsafstand, ikke sidder bøjet over
sit Arbejde og altid har god Belysning. For at
skaffe den passende Arbejdsafstand til Veje er
det tit nødvendigt at give Barnet Briller.
<i>G. N.</i>
</chapter>

<chapter name="Myopotamus (se Bæverrotte)">
<b>Myopotamus</b>, se <sp>Bæverrotte</sp>.
</chapter>

<chapter name="Myosin">
<b>Myosin</b> er et Æggehvidestof, en udpræget
Globulin, der findes i Musklerne, og lader sig
udtrække af døde Muskler med fortyndede
Saltopløsninger; af saadanne Opløsninger
fældes det igen ved Tilsætning af mere Salt, ved
Fortynding af Opløsningen ell. ved Dialyse,
men det saaledes fældede M. bliver let
uopløseligt. Det i fortyndede Saltopløsninger
opløste M. koagulerer ved c. 56°.

Kendskabet til Musklernes Æggehvidestoffer
er iøvrigt endnu meget ufuldstændigt.
<i>R. K.</i>
</chapter>

<chapter name="Myosis">
<b>Myosis</b> (gr.) er Pupilforsnævring. M. skyldes
hyppigst en stærk Sammentrækning af
Pupillens Ringmuskel. Den findes fysiologisk under
Søvnen og kan skyldes forsk. Sygdomme i
Centralnervesystemet. Den kan fremkaldes ved
visse Lægemidler, <sp>Myotika</sp>, hvoriblandt
navnlig bruges Eserin og Pilocarpin.
<i>G. N.</i>
</chapter>

<chapter name="Myositis">
<b>Myositis</b> (gr.), Muskelbetændelse.
</chapter>

<chapter name="Myosotis">
<b>Myosotis</b> L. (<sp>Forglemmigej</sp>,
<sp>Kærminde</sp>, <sp>Museøre</sp>), Slægt af
Rubladfamilien, en- ell. fleraarige Urter med spredte,
siddende ell. kortstilkede Blade. Sviklerne
mangler Højblade ell. har kun faa ved Grunden.
Blomsterne har et femdelt Bæger, der bliver
lidt større ved Frugtmodningen, og en
hjulformet blaa, rød ell. hvid Krone med Svælgskæl
af anden Farve; Kronens Knopleje er snoet.
Delfrugterne er ægformede, oprette og
glinsende. C. 30 Arter i tempererede Egne i den
gl. Verden. Heraf vokser 7 vildt baade i
Danmark og Norge. En af de almindeligste og den
mest yndede er <i>M. scorpioides</i> (L.) Hill.
(<sp>Eng-Forglemmigej</sp>, norsk <sp>Myr-Forglemmigej</sp>),
der er fleraarig og har en skraat ell.
opadrettet krybende Rodstok, en kantet, baaret og
15—40 cm høj Stængel og aflangt-lancetdannede
Blade. Kronerne er henved 1 cm brede.
Eng-Forglemmigej vokser paa fugtige Steder, Enge
etc. og blomstrer i Juni—Aug.
<i>A. M.</i>

Alm. dyrkes Varieteter af <i>M. alpestris</i> og <i>M.
palustris</i>, den sidste er lavere og kræver rigelig
Fugtighed. Blomsternes Farve er blaa, men der
er ogsaa Varieteter med hvide ell. rosa
Blomster. Formering sker ved Frø, der saas i
Juli-August, Frøplanterne prikles og udplantes i
Oktbr; de formerer sig ofte ved Selvsaaning.
Til Drivning, navnlig til Afskæring anvendes
mest <i>M. oblongata</i>, der formeres ved Stiklinger
af afdrevne Planter, ell. ved Frø, der saas i
Maj. De unge Planter udplantes i Friland med
30 cm Afstand, og indplantes i Slutn. af August
i Potter og beskyttes mod Nattefrost, til de
indflyttes i Hus. De kan derefter drives i Løbet af
Vinteren i et lyst Væksthus ved 10—12°.
<i>C. P. F.</i>

<img>Forglemmigej.</img>
</chapter>

<chapter name="Myosurus (se Musehale)">
<b>Myosurus</b>, se <sp>Musehale</sp>.
</chapter>

<chapter name="Myotika (se Myosis)">
<b>Myotika</b>, se <sp>Myosis</sp>.
</chapter>

<chapter name="Myotomi">
<b>Myotomi</b> (gr.), Muskelsnit, benyttes i
Kirurgien for en Rk. Operationer, hvorved man,
ved stærkt strammende Muskler og deraf flg.
Misdannelse, overskærer de saaledes
strammende Muskler for at hæve Aarsagen til Misdannelsen.
