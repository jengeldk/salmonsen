Socialdemokrati, inden for hvilket han senere indtog
en fremskudt Plads. Han var i 1890'erne
Medlem af »Socialdemokraten«'s Redaktionskomité
og en Tid Bladets Hovedredaktør og indvalgtes
1898 i Kria Kommunestyre, hvor han nedlagde
et energisk Arbejde navnlig for hygiejniske
Reformer. Ved sin kulturmættede Idealisme øvede
han en betydelig opdragende Indflydelse inden
for sit Parti.
<i>(O. A. Ø.). Wt. K.</i>
</chapter>

<chapter name="Nissen, Erika">
<b>Nissen</b>, <sp>Erika</sp>, f. <sp>Lie</sp>, norsk Pianistinde,
f. paa Korngsvinger 17. Jan. 1847, d. i Kria 27.
Oktbr 1903. Den første Klaverundervisning fik
hun af Moderen og sin ældre Søster; men da
Familien efter Faderens Død flyttede til Kria,
blev Halfdan Kjerulf hendes Lærer, og hun
udviklede sig nu saa hurtig, at hun 16 Aar gl
kunde rejse til Berlin, for under Prof. Kullak
at fuldende sin Uddannelse. Efter et fireaarigt
Ophold her gav hun 1866 en Koncert i »kgl.
Schauspielhaus« og vandt med eet Slag Position
i den musikalske Verden. Hun gav nu en Række
Koncerter i sit Hjemland og spillede derpaa
gentagne Gange i Kbhvn i »Musikforeningen«.
1868 studerede hun en Tid i Paris, drog saa til
London, hvor hun gav flere Koncerter. Hun
gjorde her Jenny Lind's personlige
Bekendtskab, hvilket blev af ikke uvæsentlig Indflydelse
paa hendes kunstneriske Udvikling. 1870
fungerede N. som Lærerinde ved Konservatoriet i
Kbhvn, og 1871 drog hun til Tyskland,
anbefalet af N. W. Gade. Hun vakte nu en
overordentlig Opsigt, optraadte tre Gange i samme
Sæson i Gewandhaus, og modtog Indbydelse
fra en Mængde Musikselskaber i Tyskland,
Holland og Schweiz. Hun besøgte atter Paris og
modtog her Indbydelse til Amsterdam for at
medvirke i en Festkoncert for Kongen af
Holland. 1874 ægtede hun praktiserende Læge
Oscar N. i Kria og koncerterede 1876—77 paa ny
i Tyskland, samt i Holland, Danmark og
Sverige. Siden den Tid har N.'s Virksomhed, paa
kortere Afbrydelser nær, været knyttet til
Fædrelandet og specielt til Kria. Hun har
koncerteret i snart sagt alle Norges Byer, i Kria
gav hun aarlig een eller to større Koncerter,
foruden at hun hyppig spillede i
»Musikforeningen« ved Kammermusikkoncerter, og med
en enestaaende og aldrig svigtende Velvillie
ydede sin Assistance, hvor og naar den
paakaldtes. 1888 medvirkede hun ved den første
nordiske Musikfest i Kbhvn og 1898 ved
Musikfesten i Bergen. 1869 udnævntes hun til Medlem
af »det kgl. svenska Musikakademi«, og 1894
bevilgedes der hende af det norske Storting 1600
Kr aarlig. N. raadede over en højt udviklet og
fin Teknik, et elastisk nuancerigt Anslag og
skøn, klingende Tonedannelse; hendes Spil
virkede betydeligt, præget af det personlig følte
og opfattede og baaret af et varmt, poetisk og
nobelt Foredrag, ligesom hendes Evne til hurtig
og sikker Tilegnelse var forbavsende. (<sp>Litt</sp>.:
<sp>J. G. Conradi</sp>, »Kortfattet hist. Oversigt over
Musikkens Udvikling i Norge« [Kria 1878]).
<i>I. H.</i>
</chapter>

<chapter name="Nissen, Georg Nikolaus">
<b>Nissen</b>, <sp>Georg Nikolaus</sp>, dansk
Diplomat og Musikforfatter (1765—1826), f. i
Haderslev, ægtede Mozart's Enke og forfattede en
Biografi af den berømte Komponist, der efter hans
Død udgaves af hans Enke: »Biographie W.
A. Mozart's nach Originalbriefen etc.«.
<i>W. B.</i>
</chapter>

<chapter name="Nissen, Hans">
<b>Nissen</b>, <sp>Hans</sp>, slesvigsk Politiker, f. i
Hammelev i Nordslesvig 18. Decbr 1788, d. smst.
18. Maj 1857. Han overtog 1814 sin
Fædrenegaard og blev s. A. Sandemand i Gram Herred,
var under det begyndende politiske Røre i
1830'erne en af den nordslesvigske Bondestands
dygtigste og selvstændigste Førere og var
Hovedmanden for at sætte Nis Lorenzen igennem ved
de første Stændervalg 1836. Efter Christian
VIII's Sprogreskript af 14. Maj 1840 var det N.,
som gav Stødet til, at Bønderne i Gram Herred
lod en Mindetavle ophænge i Tørning Tinghus
med den Indskrift: »I Lov og Rettens Sale —
han løste bunden Tale; — nu skal alene klinge
— vort Modersmaal paa Tinge«. 1843 blev N. den
første Formand for den nystiftede slesvigske
Forening og havde s. A. to Gange sammen
med Laurids Skau Foretræde for Christian VIII,
først paa Før for at klage over Sprogreskriptets
mangelfulde Gennemførelse, siden i Kbhvn
for at faa Kongens Tilladelse til Oprettelsen af
en Folkehøjskole i Rødding. Da denne Skole
aabnedes 1844, fik N. Sæde i dens Styrelse.
S. A. nedlagde han paa den. slesvigske
Forenings Vegne en skarp Indsigelse mod
Sprogreskriptet af 29. Marts 1844, som havde
indskrænket Brugen af Dansk i den slesvigske
Stænderforsamling. Denne Indsigelse fremkaldte
et Sagsanlæg mod Foreningen, hvilket dog atter
hævedes. 1846 nedlagde N., der kort forinden
var blevet ramt af en tung Sorg ved sin
Svigersøns og Arvings Død, Posten som Formand
i den slesvigske Forening og deltog siden kun
lidet i det offentlige Liv.
<i>H. L. M.</i>
</chapter>

<chapter name="Nissen, Heinrich">
<b>Nissen</b>, <sp>Heinrich</sp>, tysk Filolog og
Historiker, f. i Haderslev 3. Apr. 1839, d. i Bonn 29.
Febr 1912. Han blev 1869 Prof. i Marburg, 1877
i Göttingen, 1879 i Strasbourg og 1884 i Bonn.
Han har især ud fra et kildekritisk Standpunkt
behandlet den rom. Oldtidshistorie. Af hans
Skr er de vigtigste »Kritische Untersuchungen
über die Quellen der 4. und 5. Dekade des
Livius« (1863), »Das Templum« (1869),
»Pompejanische Studien« (1877), »Italische
Landeskunde« (2 Bd, 1883—1902), »Griechische und
römische Metrologie« (i »Handbuch der
klassischen Altertumswissenschaft«, I, 2. Opl. 1892)
og »Orientation« (1906—10).
<i>H. H. R.</i>
</chapter>

<chapter name="Nissen, Helge">
<b>Nissen</b>, <sp>Helge</sp>, dansk Operasanger, f. i
Kbhvn 5. Septbr 1871, blev Student 1888, og
debuterede paa det kgl. Teater 1897 som
Mefistofeles i »Faust«. Hans prægtige, kultiverede
Basstemme i Forbindelse med et udpræget
musikalsk Naturel og Intelligens i Foredraget
bragte ham hurtig frem i første Række; med
overbevisende Kraft og Myndighed har han tolket
Partier som Kongen i »Lohengrin«, Wotan,
Hans Sachs, Sebastiano i »Dalen« og
lignende, med Elskværdighed og Lune gengav
han Leporello, Henrik i »Mascarade«, Colline i
»Bohême« og saa fremdeles. Ogsaa i
Koncertsalen — baade som Romance- og
Oratoriesanger — har N. vundet stor Popularitet, ligesom
han som Medlem af og Solist i
Studenter-Sangforeningen, baade hjemme og ude, har været
denne en stor og uvurderlig Støtte. Sommeren
1909 optraadte N. paa Coventgarden i London
som Hans Sachs. 1909 udnævntes han til kgl.
Kammersanger.
<i>S. L.</i>
</chapter>
