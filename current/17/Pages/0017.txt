<chapter name="Mijask">
<b>Mijask</b>, <sp>Miask</sp>, Bjergværksby i det østlige
Rusland, Guv. Orenburg, ligger paa den østlige
Skraaning af Ural-Bjergene i den guldrige
Mijas-Dal og har 18000 Indb. M. grundlagdes 1773
som Jernværk og tilhørte Kronen til 1876.
<i>N. H. J.</i>
</chapter>

<chapter name="Mijnheer (d. s. s. Mynheer)">
<b>Mijnheer</b> [mæ^in↱he.r] (holl.), d. s. s.
<sp>Mynheer</sp>.
</chapter>

<chapter name="Mijtens (se Meytens)">
<b>Mijtens</b> [↱mæ^it<sub>ə</sub>ns], se <sp>Meytens</sp>.
</chapter>

<chapter name="Mika">
<b>Mika</b>, hebr. <i>mīkājāhū</i>: »Hvem er som Jahve?«,
Navn paa fl. Personer i det gl. Test. 1) en
Efraimit, der omtales Dom. 17—18. Han havde
en Helligdom med et Gudebillede, hvor en
Levit fra Betlehem var Præst. Baade Gudebilledet
og Præsten blev røvet af Daniterne paa
deres Vandring mod N. og ført til deres
Helligdom i Dan. 2) M., Jimla's Søn, israelitisk
Profet i Samaria paa Achabs Tid. Da Achab
og Josafat af Juda beredte sig til Felttoget mod
Aramæerne i Ramōt Gilead, var M. den eneste
af en stor Skare Profeter, som forudsagde
Nederlaget, idet han saa Jahve sende en
Løgnaand ned i de andre Profeter for at bedrage
Kongen. (1. Kong. 22). 3) M. fra Moræshæt, en
af de »smaa Profeter«, levede samtidig med
Jesaja under Hiskija. M. revser de Mægtiges
Rovbegær og Uretfærdighed, Profeternes
Falskhed og den almindelige Uredelighed, der
vækker Jahve's Vrede og hidkalder Dommen, som
skal betyde Ødelæggelse af Landet og
Hovedstaden med Templet. Dette sidste (3, 12) gjorde
et stærkt Indtryk og citeredes, da Jeremias
senere fremførte lignende Trusler (Jer. 26, 18).
Da Folket spørger, om Jahve kræver forøgede
Ofre til sin Tilfredsstillelse, henviser M. det til
hans Krav om at øve Ret, vise Godhed og
Ydmyghed (6, 1—8). Ind imellem de voldsomme
Bods- og Domstaler fremkommer der
Forkyndelser om en lykkeligere Fremtid, der gaar
ud paa, at Israel skal samles, at hele Verden
skal søge til Jerusalem for at faa Vejledning,
hvorved al Krig og Strid ophører. Herunder
forjættes der om en Idealhersker af Davids Æt,
som skal skaffe sit Folk Fred og Herredømme.
Af disse Forjættelser genfindes 4, 1—4
i Jes. 2, 2—4. Hvor meget der heraf stammer
fra M. selv, er det meget vanskeligt at afgøre.
<i>J. P.</i>
</chapter>

<chapter name="Mikado">
<b>Mikado</b>, den af Europæere og ikke-Japanere
alm. anvendte Betegnelse for Japans Kejser.
Ordet bruges nu kun lidt i Japan selv undtagen
poetisk ell. i højtidelig Stil. Det forklares enten
af <i>mi</i>, »ophøjet« og <i>kado</i> »Port« (smlg. »den
høje Port«, »Porten« om den tyrk. Regering),
ell. af <i>mika</i>, et gl Ord for »stor«, og <i>to</i>, »Plads«.
I daglig Tale i Japan kaldes M. med den opr.
kin. Titel <i>Tenshi</i>, »Himmelens Søn« ell. <i>Tennô</i>,
»den himmelske Kejser«. I Japans Oldtid havde
M. selv Magten i Landet, men fra Beg. af
Middelalderen tilrev store Feltherrer og Lensmænd
sig den faktiske Magt og herskede under
Titlen <i>Shogun</i>, medens de kun lod M. beholde den
nominelle Overhøjhed (se Art. <sp>Joritomo</sp>,
den første Shogun, d. 1199). Ved Revolutionen
1868 styrtedes den herskende Shogunslægt,
Tokugava, og M. blev atter Japans virkelige
Hersker. M.-slægten hævdes at nedstamme i lige
Linie fra Japans første Sagnkejser, Jimmo-tennô
(fra 660 f. Kr.) og derigennem fra Solgudinden
Amaterasu (s. d.), men adskillige M. er
adopterede ell. Sønner af Medhustruer.
M.-slægtens Ælde og Traditionen har i Tidens Løb
omgærdet den med en religiøs Ærbødighed,
der har givet sig Udtryk i et yderst detailleret
og strengt overholdt Ceremoniel. (<sp>Litt</sp>.:
<sp>B. H. Chamberlain</sp>, <i>Things Japanese</i>
[5. Udg. London 1905]).
<i>F. de F.</i>
</chapter>

<chapter name="Mikadobrunt">
<b>Mikadobrunt</b>, et Azofarvestof, der faas ved
Iltning af p-Nitrotoluolsulfonsyre i alkalisk
Vædske. M. er et mørkebrunt Pulver, som opløses
i Vand med brun Farve, men er uopløseligt i
Alkohol; det farver Bomuld brunt uden
forudgaaende Bejdsning.
<i>(O. C.). R. K.</i>
</chapter>

<chapter name="Mikael (se Michael)">
<b>Mikael</b>, se <sp>Michael</sp>.
</chapter>

<chapter name="Mikal">
<b>Mikal</b>, Datter af Saul, blev givet David til
Hustru, efter at han havde bragt Faderen
Forhuden af 100 Filistre, som han fældede.
Da David flygtede for Saul, reddede M. hans Liv,
idet hun lagde en <i>terafim</i> paa hans Leje, og
saaledes skuffede hans Efterstræbere. Hun blev
nu givet til en anden Mand, Palti, der
imidlertid maatte udlevere hende, da David kom til
Magten. Da David dansede foran Arken, der
overførtes til Sion, spottede M. ham, hvorfor
hun straffedes med Barnløshed.
<i>J. P.</i>
</chapter>

<chapter name="Mikania">
<b>Mikania</b> W., Slægt af Kurvblomstrede
(Hjortetrøst-Gruppen), slyngende Urter eller
Buske med modsatte Blade og smaa Kurve i
store Stande; Svøbet bestaar gerne af 4
ensdannede Blade. 120—150 Arter, de allerfleste i
Brasilien. Nogle har medicinsk Anvendelse.
<i>M. scandens</i> (L.) W., der er udbredt i varmere
Egne, dyrkes som Stueplante af Hensyn til det
smukke, blanke Løv; den bliver c. 10 m lang.
<i>A. M.</i>

<i>M. scandens</i> overvintres ved 2—5° C. og
formeres ved Stiklinger.
<i>P. F.</i>
</chapter>

<chapter name="Mikanit">
<b>Mikanit</b>, et elektrisk Isolationsmateriale
fremstillet af Glimmeraffald ved Sammenklæbning
med Skellak. M. har lgn. Egenskaber som
Glimmer og kan fremstilles i Plader af
vilkaarlig Størrelse.
<i>E. Su.</i>
</chapter>

<chapter name="Mikeschin, Michael Ossipowitsch">
<b>Mikeschin</b>, <sp>Michael Ossipowitsch</sp>,
russisk Billedhugger og Maler, f. 6. Februar 1836
i Guv. Smolensk, d. 31. Januar 1896 i Petrograd.
Hans Uddannelse foregik væsentligst,
støttet senere ved større Rejser i Udlandet,
paa Akademiet i Petrograd. Han har skabt
Mindesmærkerne over Katharina II i Petrograd
(Newski-Prospekt), Jermak i Osovo-Tscherkotsk,
Alexander II i Rostov, Admiral Greigh i
Nikolajev, Monumentet for Kristendommens
tusindaarige Bestaaen i Nishnij-Novgorod, for
Dom Pedro i Lissabon, gjort Udkast til et
Jeanne-d'Arc-Monument m. m. Af hans
Malerier fremhæves »Tilly's Indtog i Magdeburg«.
<i>A. Hk.</i>
</chapter>

<chapter name="Mikkel">
<b>Mikkel</b>, nord. Mandsnavn; af Ærkeengelen
Michael. Michael dyrkedes som Helgen og var
Kristendommens første Tid, at dømme efter
Runestenenes Vidnesbyrd, en af de mest ansete
Helgener i Norden, der optræder som Arvtager
efter Thor, og Navnet vandt derved tidlig
Indpas. Særlig er det blevet brugt som Navn paa
Ræven: Mikkel Ræv.
<i>(A. O.). G. K-n.</i>
</chapter>

<chapter name="Mikkelsbær (se Bølle)">
<b>Mikkelsbær</b>, se <sp>Bølle</sp>.
</chapter>
