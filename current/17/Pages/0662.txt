ukendelig og tager Tjeneste som Vognstyrer
hos Kongen af Ayodhyā under et falsk Navn.
N. er overordentlig hestekyndig og overlader
Kongen sin »Hestevidenskab«, mod at han af
Kongen faar dennes »Terningvidenskab« og en
magisk Klædning, som havde den Egenskab, at
den kunde give ham hans tidligere Skikkelse
igen, naar han tog den paa og tænkte paa
<sp>Karkoṭaka</sp>. Imidlertid har Damayantī
anvendt alle mulige Midler til at genfinde N. og
faar omsider konstateret, at N. er formummet
som Vognstyrer, derved, at nogle udsendte
Brahmaner reciterer Brudstykker af Vers, som
hentyder til hendes Forhold til N., og som
denne kompletterer. Hun lader nu afholde et nyt
Husbondvalg, og Ayodhyā-Kongen med sin
Vognstyrer drager af Sted til Valget. N.'s egne
Heste kender ham igen, men Damayantī er
endnu forvirret over hans forvandlede
Skikkelse. Tilsidst giver N. sig dog tilkende, og alt
ender lykkeligt. Ved sin Spillelidenskab vinder N.
alt tilbage igen fra Broderen, men deler dog
ædelmodig Riget med ham. — Fortællingen om
N. og Damayantī er overordentlig populær
baade i Indien og Europa og er blevet udgivet
særskilt mange Gange, først af <sp>Bopp</sp>, »Nalus«
(1819 og flere Gange med latinsk Overs. og
Anmærkninger, senere med tysk Overs. 1838);
særlig berømt er den tyske Overs. af <sp>Fr.
Rückert</sp> (1828 og mange senere Udg.), men for
øvrigt er den oversat paa næsten alle europ.
Sprog, saaledes paa Svensk af <sp>Kellgren</sp>
(1852) og paa Dansk af <sp>Harald
Rasmussen</sp> (1903). Desuden har den afgivet Emnet
for mange litterære Bearbejdelser, bl. a.
<sp>Çri-Harscha</sp>'s »Naishadhacarita« og det
<sp>Kālidāsa</sp> tilskrevne Digt »Nalodaya«. (Om <sp>Litt.</sp>
se især <sp>Ad. Holtzmann</sp>, »Das Mahābhārata
und seine Theile«, II 68 ff., samt <sp>M.
Winternitz</sp>, »Geschichte der indischen Litteratur«,
I, 324 ff.).
<i>D. A.</i>
</chapter>

<chapter name="Nalodaya (se Kālidāsa)">
<b>Nalodaya</b>, se <sp>Kālidāsa</sp>.
</chapter>

<chapter name="Nalón">
<b>Nalón</b> [na↱lån], Kystflod i det nordlige
Spanien, Prov. Oviedo, er 120 km lang og optager
Bifloden Narcea.
<i>C. A.</i>
</chapter>

<chapter name="Naltschik">
<b>Naltschik</b> [na£t∫ik], By i den russ.
Sovjetrepublik, Bjergrepublikken, paa Midten af
Kaukasus' Nordside, ligger ved Floden N. og har
4000 Indb.: i Nærheden findes mange Kurganer.
<i>N. H. J.</i>
</chapter>

<chapter name="Nam">
<b>Nam</b>. Den gl. danske Ret kendte opr. intet
Middel til direkte at tvinge en domfældt til at
opfylde sine Forpligtelser imod Domhaveren,
men kun indirekte Tvang, bestaaende i, at man
berøvede ham »Freden« i større ell. mindre
Omfang (se <sp>Fredløshed</sp> og <sp>Mandhælg</sp>),
ell. i at man tillod Domhaveren paa egen Haand
at tage Ting, som tilhørte domfældte. Dette
sidste Tvangsmiddel kaldtes N., hvilket var den
mildeste Form for Unddragelse af
Retsbeskyttelse, idet det alene angik Formuen og ikke
tillige Personen. Retten til N. var derhos
undergiven betydelige Indskrænkninger. Det maatte
ikke tages uden foregaaende Dom og endda ofte
ikke uden, at man først ved en Række
Forelæggelser med tilhørende Bøder havde forsøgt
at faa domfældte til at rette for sig. Dernæst
maatte N. i Alm. kun tages lønlig, uden for
domfældtes Gaardsled og kun een Gang i samme
Sag, ellers udsatte Domhaveren sig for Tyvs-
ell. Ransstraf. Det borttagne Gods blev vistnok
ikke Borttagerens Ejendom, men kunde
beholdes, til domfældte løste det. Allerede inden for
Provinslovene spores Betænkelighed ved N., og
det blev efterhaanden som Statsmagten hjalp
Domhaveren til sin Ret, ganske upraktisk; i
Christian V's Danske Lov er N. identisk med
Udlæg (i Løsøre). <sp>Namsdom</sp> mistede
ligeledes ganske sin gl. Bet. og betegnede senere en
Dom, hvorved nogen kendtes pligtig til at betale
Penge, jfr Frd. 20. Marts ,1795.
<i>(Ludv. H.). P. J. J.</i>

N. er i N. L. 1—22 Betegnelsen for
Tvangsfuldbyrdelse (Eksekution) i Løsøre. I den nyere
norske Lovgivning havde Ordet N. forlængst
tabt sin Anvendelse. Dog er »Namsdom« blevet
brugt i Betydning af Gældsdom. L. om
Tvangsfuldbyrdelse af 13. Aug. 1915 har imidlertid
taget Ordet op igen og betegner de eksekutive
Organer som <sp>Nams</sp>myndigheder. <sp>Namsret</sp>
er saaledes Herreds- eller Byretten.
<sp>Namsmand</sp> er paa Landet Lensmanden, naar ikke
andet er bestemt. Enkelte Fiskerilove
henlægger Tvangsfuldbyrdelsen i Fiskerisager til
vedkommende Opsynsmand. I Byerne og hvor det
det ellers er paakrævet, skal der ansættes
særskilte Namsmænd. Til Udpantning for Skatter
og andre offentlige Afgifter kan der ogsaa
antages specielle Namsmænd.
<i>K. Ø.</i>
</chapter>

<chapter name="Namaland">
<b>Namaland</b>, <sp>Namaqualand</sp>, Landskab
paa Vestsiden af Sydafrika, deles i <sp>Store N.</sp>
Nord for Oranjefloden i tidligere Tysk Sydvestafrika,
og <sp>Lille N.</sp> Syd for Oranje, den
nordvestligste Division i Kaplandet. Det er
gennemgaaende øde og tarvelige Egne. Kysten er
meget ensformig med kun to nogenlunde brugbare
Havne <sp>Angra Pequena</sp> (Lüderitzbugt) i
Nord og <sp>Port Nolloth</sp> i Syd. Indad mod Land
følger en indtil 15 km bred Flyvesandszone, der
de fleste Steder udelukker Forbindelsen med
Havet; derefter følger sandede Sletter, op over
hvilke enkelte Bjerge og Kæder hæver sig, og
som i det Indre gaar over i Kalahari-Ørkenen.
Klimaet er vel sundt, men lider af stor
Regnfattigdom. N. har faaet Navn efter den her
boende Hottentotstamme (<sp>Namaqua</sp> [s. d.] ell.
<sp>Nama</sp>). 1883 anlagde Bremer-Firmaet
Lüderitz et Faktori i Angra Pequena og erhvervede
af de indfødte Høvdinge et Stykke Land
udenom, som blev sat under Tysklands Beskyttelse.
1884 overtog Tyskland Protektoratet over
Distriktet Nord for Oranje og udførte i de flg. Aar
et ikke ringe Kolonisationsarbejde, indtil
Omraadet i Verdenskrigen blev erobret af den
sydafrikanske Union (Kaplandet). En Jernbanelinie
fører fra Lüderitz-Bugten til Seeheim, hvor den
deler sig i en nordlig Gren, der forbinder sig
med Linien fra Hvalfiskebugten til Windhoek,
og en sydlig, der over Kalkfontein staar i
Forbindelse med Kaplandets Jernbanenet. I Lille
N. fører en Bane fra Port Nolloth til Ookiep og
Springbokfontein i en Egn med Kobberminer.
<i>C. A.</i>
</chapter>

<chapter name="Namangan">
<b>Namangan</b>, By i Turan, Prov. Ferghana,
ligger Nord f. Sir Darja og har (1911) 78942
Indb. I Byen findes et stort Antal Moskeer og
