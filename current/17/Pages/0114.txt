M. en Del Fabrikvirksomhed og Handel med
Hør, Hamp, Korn, Tømmer og Læder.
Befolkningen bestaar af Jøder. Polakker, Russer og
Tatarer, hvilke sidste stammer fra en Horde,
der slog sig ned paa Egnen i Beg. af 16. Aarh.
— Byen omtales første Gang i 11. Aarh.,
1793 tilfaldt Byen og Guv. Rusland. Senere er M.
bleven bekendt ved Tschitschagov's Besættelse
af Byen 1812 og ved de haarde Kampe, her
fandt St. under det polske Oprør 1831.
<i>(H. P. S.). N. H. J.</i>
</chapter>

<chapter name="Minster (Minster-in-Sheppey)">
<b>Minster</b> [↱minstə], <sp>M.-in-Sheppey</sp>, By i
det sydøstlige England, i Kentshire, ligger paa
Nordsiden af <i>Isle of Sheppey</i>, 5 km SØ. f.
Sheernes, har en interessant Kirke og Ruiner
af et gl. Nonnekloster, der grundlagdes 673.
Badested. 2000 Indb.
<i>N. H. J.</i>
</chapter>

<chapter name="Minster (Isle of Thanet)">
<b>Minster</b> [↱minstə], By i det sydøstlige
England, i Kentshire, ligger paa Halvøen <i>Isle of
Thanet</i>, 6,5 km V. f. Ramsgate, har en gl Kirke
der opr. hørte til et Nonnekloster, der blev
grundlagt i 7. Aarh. Frugtavl. 2500 Indb.
<i>N. H. J.</i>
</chapter>

<chapter name="Minto, George Elliot">
<b>Minto</b> [↱minto<sub>u</sub>], <sp>George Elliot</sp>, Lord,
engelsk Statsmand (1751—1814), blev som Sir
G. Elliot 1774 Sagfører og 1776 valgt til Underhuset
indtil 1784 samt paa ny 1786—95. Skønt
opr. Whig støttede han dog Lord North i
Kampen mod Nordamerika indtil 1782 og gik
derefter sammen med Burke, hvem han hjalp at
forberede Anklagen mod W. Hastings, men
sluttede sig 1793 til W. Pitt. Han sendtes 1793
som Civilkommissær til Toulon, men kom for
sent; styrede derefter Corsica indtil 1796 og
var 1799—1801 Sendemand i Wien. 1797
ophøjedes han til Peer som Baron M., blev Febr 1806
Præsident for det ind. Tilsynsraad og Juli s. A.
sendt til Indien som Generalguvernør. Han
undertrykte med Kraft Røverbanderne og tog
1809 de danske Kolonier i Besiddelse, 1810 de
fr. Øer Mauritius og Bourbon og 1811—12 de
holl. Øer Java m. m. 1813 vendte han hjem og
blev forfremmet til Jarl. Hans <i>Life and letters</i>
udg. 1874—80 i 4 Bd. — <sp>Sønnen af s. N.</sp>
(1782—1859) var 1806—14 Medlem af Underhuset
og senere af Overhuset. Han hørte til
Whig'erne, men var hverken betydelig som Taler
eller Statsmand; skyldte nærmest sin Indflydelse,
at han var Lord John Russell's Svigerfader.
1835—41 var han første Admiralitetslord og
1846—52 Lordseglbevarer. Septbr 1847 drog han
i særlig Sendelse til Italien for at opmuntre
Kong Karl Albert af Sardinien, Storhertug
Leopold II af Toscana og Pave Pius IX til at
fremme politiske Reformer, men fik senere Skyld
for at have fremskyndet de revolutionære
Bevægelser
<i>E. E.</i>
</chapter>

<chapter name="Minto, Gilbert John Elliot">
<b>Minto</b> [↱minto<sub>u</sub>], <sp>Gilbert John Elliot</sp>,
Jarl, eng. Statsmand, f. 9. Juli 1845 paa
Fædregodset nær Hawick, Skotland, d. smst. 1. Marts
1914. Som Yngling gjorde han Tjeneste i Garden
og var senere med i en Rk. Krige som Iagttager
ell. Deltager: det sp. Karlistoprør, det tyrkiske
Forsvar mod Rusland, Robert's afghanske og
Wolseley's ægyptiske Felttog, Undertrykkelsen
af Opstanden i Kanada 1886. S. A. søgte han
forgæves Valg til Underhuset som liberal
Unionist (1891 arvede han Faderens Overhusplads), og han
fulgte sine Partifæller i deres Sammenslutning
med det konservative Parti. Under dettes
Styre var han Generalguvernør over Kanada
1898—1904 og udnævntes til Vicekonge over
Indien Novbr 1905, men hans Slægts frisindede
Tradition og hans egen paa en Gang forstaaende
og faste Personlighed muliggjorde ham
Samarbejdet med det tiltrædende liberale Kabinet.
I sin femaarige Styretid imødekom, ja forekom
han Ministeren for Indien Morley's Ønsker om
Udvidelse af Indiens Selvstyre, samtidig med at
han vandt hans Tilslutning til kraftige
overordentlige Forholdsregler til øjeblikkelig
Nedkæmpen af de Oprørstendenser, hvis dybere
Begrundelse han dog ikke underkendte (smlg.
<sp>Indien</sp>, S. 282 ff.). Hans Indsats overskyggedes
noget af Morley's navnkundige Personlighed;
men det er hans særlige Ros, at han som
»Manden paa Stedet«, der selv nær var bleven Offer
for Urolighederne (Bombeattentater i
Ahmedabad 1909), kunde hævde Mildhed og
Imødekommenhed i Tidens Fylde med ganske samme
Overlegenhed som den radikale Tænker i det indiske
Ministerium i London. For et godt Forhold til
Vasalfyrsterne og navnlig til Emiren af
Afghanistan virkede han med Held.
<i>P. L. M.</i>
</chapter>

<chapter name="Mintrop, Theodor">
<b>Mintrop</b> [↱mentro.p], <sp>Theodor</sp>, tysk
Maler, f. 4. Apr. 1814 ved Verden a. d. Ruhr,
d. Juni 1870 i Düsseldorf. Ved Geselschap's
økonomiske og moralske Støtte lededes han ind
paa Kunsten, malede i Düsseldorf under Sohn
og udviklede sig til en Kunstnerpersonlighed
med Flugt og Fantasi i Tankerne og Evne for
sjælfuld, skønhedsren Fremstilling, men uden
sikkert Herredømme over de tekn. Midler,
særlig ikke Oliemaleriet. Bl. hans Staffelibilleder
kan nævnes »Madonna« (1852, Mus. i Düsseldorf)
og »Maibowle«. paa Guldgrund (1869,
Museet i Köln). Højest sættes hans Tegninger,
især fra Bibelhistorien ell. Eventyrverdenen:
»Kristi Indtog«, »Krist-Træet«, »Bjergprædikenen«
(1861) etc. Fremstillingen af Børn laa
godt for hans Naturel: »Børnebakkanal« etc.;
han leverede 70 Tegninger til Eventyret om
Kong Heinzelmann (1875) og udførte en Del
dekorative Arbejder for Privathuse i Köln og
Düsseldorf.
<i>A. Hk.</i>
</chapter>

<chapter name="Minturno">
<b>Minturno</b>, i Middelalderen <sp>Trajectum</sp>,
senere <sp>Traëtto</sp>, By i Syditalien, Prov.
Caserta, ligger 14 km Ø. f. Gaëta ved Via Appia
og c. 3 km fra Garigliano (Oldtidens <i>Liris</i>).
(1911) 10950 Indb. I Nærheden ligger Ruiner af
Romerbyen <i>Minturnæ</i> (s. d.). I Sumpene om M.
holdt Marius sig skjult fl. Dage (Aar 88 f. Kr.).
Saracenerne indtog Byen i 9. Aarh., men blev
atter fordrevet 916, hvorefter Byen 1063 kom
under Normannerne.
<i>C. A.</i>
</chapter>

<chapter name="Minturnæ">
<b>Minturnæ</b>, By i det sydlige Latium i
Oldtiden. Den laa ved den appiske Vej, tæt ved
Udløbet af Floden Liris. Den tilhørte opr.
Aurunkernes Folk, men blev rom. Koloni 296
f. Kr. Nogle Ruiner af den er endnu tilbage.
<i>H. H. R.</i>
</chapter>

<chapter name="Minucius, Marcus">
<b>Minucius</b>, <sp>Marcus</sp>, var 217 f. Kr.
<i>magister equitum</i> under den rom. Diktator
<sp>Fabius</sp>.
<i>H. H. R.</i>
</chapter>
