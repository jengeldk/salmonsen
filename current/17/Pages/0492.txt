<chapter name="Muslingekrebs">
<b>Muslingekrebs</b> (<i>Ostracoda</i>), Orden af
Smaakrebs (<i>Entomostraca</i>), karakteriserede ved en
toklappet Skal, der omslutter hele Legemet. Der
findes kun 7 Par Lemmer, Kindbakkernes Palpe
er benformet; Bagkroppen er kort. De
toklappede Skaller, der har Lighed med Muslingskallen,
har givet Dyrene deres Navn; de er
ligesom disse forsynede med et Ligament og en
meget kraftig Lukkemuskel, i Alm. beliggende
midt i Dyrets Legeme. I Skallerne findes ofte
aflejret betydelige Mængder af Kalk. Legemet
er ikke tydelig delt i enkelte Led, men man
adskiller en Forkrop, bestaaende af Hoved og
Bryst, og en Bagkrop, hvis Bygning kan være
forsk., men som ofte bestaar af to benagtig
forlængede Halvdele, der er rettede nedad, og
som tjener dels som Bevægelsesapparat, dels til
Forsvar; undertiden er Bagkroppen rudimentær.
Af de 7 Par Lemmer fungerer de to første
Par, der i Alm. betegnes 1. og 2. Par Antenner,
som Bevægelsesorganer, 1. Par altid som
Svømmeorgan, 2. hos nogle, særlig marine Former,
ligeledes som saadant, hos andre derimod mere
som Gang- og Krybeben. 3. Par er Kindbakkerne,
der næsten altid er kraftige Tyggeapparater
og udstyrede med en Palpe, den saakaldte
Mandibularfod, der ligeledes er udviklet
som Krybeorgan. 4. Lemmepar betegnes som
Kæbe; det er ligesom ofte de flg. Par udstyret
med et kraftigt Gællevedhæng, der dels
fungerer som Gælle, dels som Svingeapparat, der
sætter Vandstrømmen i Bevægelse; Palpen er
som oftest svagt udviklet. De tre flg. Benpar
kan som hos Cytheriderne alle være indrettede
som Gang- og Krybeben, hos andre er kun 6.
Gangben, og i saa Fald fungerer 5. i Alm. som
Mundlemmer, og 7. er som hos Cypriderne
omdannet til den saakaldte Pudsefod, der ligger
rettet opad under Skjoldet; hos Cypridiniderne
er 6. Benpar endnu kæbedannet. Der findes et
af to Halvdele sammensat Medianøje, hos
Cypridiniderne desuden to sammensatte
bevægelige Sideøjne. Efter Spiserøret følger en
rummelig Formave; i Tarmen indmunder to
Leversække; Gattet udmunder ved Grunden af
Bagkroppen. Særlige Blodomløbsorganer mangler
ofte, et Hjerte findes dog hos en Del Cypridinider
og Halocyprider. Kønsorganerne er af meget
ejendommelig Bygning; hos Hannen mærkes
særlig den mægtige Slimkirtel hos Cypriderne;
et ofte overordentlig kompliceret Parringsorgan
er til Stede. Af Kønsorganernes Bygning hos
Hunnerne mærkes særlig de lange Ovarialsække,
der strækker sig ind i Skalduplikaturen.
Hovedmassen af M. lægger Æg, som de enten
(Cypriderne) aflægger paa Vandplanterne ell.
bærer under Skallerne (Cypridiniderne). En Del
Cytherider føder Unger. Cypriderne gennemløber
en meget betydelig Metamorfose; den af
Ægget udkrøbne Larve er en skalbærende
Nauplie, der først gennem 9 Stadier naar det
kønsmodne Dyrs Bygning; hos en stor Del af de
marine Former er Metamorfosen bortfalden. M.
optræder med Repræsentanter af Cypridinidernes
Fam. allerede i Cambrium, men særlig i Devon
og Kulperioden; Cytheriderne findes særlig
i mesozoiske Dannelser; yngst er Cypriderne,
der dog med enkelte Former gaar tilbage til
Silur- og Kulformationerne. M. lever væsentlig
i Havet; Fam. <i>Cypridinidæ</i> og <i>Halocypridæ</i> er
kun Havbeboere, <i>Cytheridæ</i> overvejende, og kun
Fam. <i>Cypridæ</i> findes hovedsagelig i Ferskvand;
de er alle knyttede til Bund- og Plantevækst; de
lever væsentlig af henraadnende Stoffer,
indfinder sig skarevis paa døde Organismer og
spiller i Naturens Husholdning en betydelig
Rolle ved at opæde disse. Hos en Del Fam. er
Partenogenese paavist, men Undersøgelserne
herover er endnu kun i deres Vorden. Man
henfører M. i Alm. til 4 Fam.: <i>Halocypridæ</i>,
<i>Cypridinidæ</i>, <i>Cytheridæ</i> og <i>Cypridæ</i>. Om de tre
sidstnævnte, se Specialart. M.'s nærmeste
Slægtninge anses Fyllopoderne, særlig Dafnierne, at
være. (<sp>Litt</sp>.: <sp>Zenker</sp>, »Monographie der
Ostracoden« i »Archiv f. Naturg.«, 20. Bd [1854];
<sp>C. Claus</sp>, »Beiträge zur Kenntniss der
Ostracoden« [Marburg 1868]; <sp>Brady</sp>, <i>A Monograph
of the Recent British Ostracoda</i> i <i>Transactions
of the Linn. Soc.</i>, 26. Bd; <sp>G. W. Müller</sp>,
»Deutschlands Ostracoden« [Chun.: »Zoologica«,
1900]).
<i>C. W.-L.</i>

<img>En Muslingekrebs (<i>Cypris</i>). <i>oc</i> Pandeøje,
<i>an</i><sup>1</sup> og <i>an</i><sup>2</sup> 1. og 2. Par Antenner,
<i>md</i> Kindbakker, <i>mx</i><sup>1</sup> <i>mx</i><sup>2</sup> 1. og 2. Par Kæber,
<i>p</i><sup>1</sup> <i>p</i><sup>2</sup> 1. og 2. Par Ben, <i>c</i> Hale.</img>
</chapter>

<chapter name="Muslinger">
<b>Muslinger</b> {<i>Lamellibranchiata</i> eller
<i>Conchifera</i>) danner en vel afgrænset Klasse af
Bløddyrene, navnlig udmærket ved Tilstedeværelsen
af en tveklappet Skal (heraf Navnet
<sp>Bivalver</sp>). I øvrigt karakteriseres de ved deres
strengt énsymmetriske Bygning og den
forholdsvis lille, ofte noget sammentrykte Krop,
der paa hver Side bærer en stor Kappefold.
Derved afgrænses en rummelig Kappehule,
hvori Foden og de parrede Gæller finder Plads.
Et særligt afsat Hoved er ikke til Stede (heraf
Navnet <i>Acephala</i>), og Munden mangler baade
Kæber og Raspetunge. Skallen bestaar af
3 Lag: Yderst et hornagtigt Overtræk,

<img>Fig. 1. En Musling med delvis adskilte Kapperør;
Pilene angiver Vandstrømmens Retning, <i>n</i> Fod.</img>
