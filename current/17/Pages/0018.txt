<chapter name="Mikkelsdag">
<b>Mikkelsdag</b>, 29. Septbr, er i den kat. Kirke
en Festdag for Ærkeengelen Michael. Michael
blev betragtet som de frommes Beskærmer, og
Festen kan spores maaske allerede i 9. Aarh.
M. holdt sig fl. St. som Festdag efter Reformationens
Indførelse, saaledes i Danmark, hvor
den først blev afskaffet 1770. Nu fejres der ofte
Høstfest paa M., og den er fl. St. Betalingstermin.
<i>A. Th. J.</i>
</chapter>

<chapter name="Mikkelsen, Aksel">
<b>Mikkelsen</b>, <sp>Aksel</sp>, dansk Pædagog og
Sløjdlærer, f. i Hjørring 14. Aug. 1849. Uden
særlig gode Skolekundskaber, men med en
higende Trang efter at lære Tingenes Væsen og
Sammenhæng at kende gav han sig i
Smedelære, blev Svend og etablerede i Vester
Brønderslev et Maskinværksted, som han ledede
1872—83. Under Arbejdet her traadte Lysten
til at øve en Gerning som Lærer for Ungdommen
frem, og han indrettede sit Værksted til
en Haandværkerskole for unge Mennesker.
Medens han syslede med at finde passende
Opgaver at stille sine Lærlinge, modnedes hos
ham Følelsen af det nødvendige i at have
ordnede fremadskridende Rækker af Øvelser.
Stoffet var i Beg. udelukkende Jærn, men senere
kom han ind paa ogsaa at give Opgaver i Træ,
og langsomt, men sikkert skred han over til
det, som senere skulde blive hans Livsopgave:
Sløjden. Et Besøg paa Nääs 1882 bragte ham til
yderligere at arbejde sig ind i Sagen. Efter at
have opgivet sit Maskinværksted var han
1883—85 Leder af tekn. Skole i Næstved, der
havde oprettet en Sløjdskole, 1886—1909
Forstander for Dansk Sløjdlærerskole, 1907—18
Sløjdinspektør; i disse Virksomheder udarbejdede
han de Modelrækker, der nu er alm. i danske
Skoler. I de seneste Aar har han arbejdet for
Oprettelse af en Kuranstalt for overanstrengte
og nervelidende med Sløjden som Hjælpemiddel
til Helbredelsen. Af hans mange Skr kan
nævnes: »Hvad er Sløjd?« (1886), »Hvordan
arbejder Sløjdskolen?« (1886), »Opdrageren«, et
Tidsskrift (1891—92), »Sløjdlære« (1894),
»Arbejdsstillinger« (1896), »Fysiksløjdens Systemer
og Værktøj« (1912), »Smaasløjd« (1912),
»Sløjden som alment Grundlag for praktisk
Fagarbejde« (1916).
<i>(Fr. Th.). H. A. S.</i>
</chapter>

<chapter name="Mikkelsen, Ejnar">
<b>Mikkelsen</b>, <sp>Ejnar</sp>, arktisk Rejsende og
Forf., foreg.'s Søn, f. 23. Decbr 1880 i Vester
Brønderslev. Tog Styrmandseksamen 1899;
deltog 1900 i Premierløjtnant Amdrup's
Baadekspedition fra Kap Dalton til Angmagsalik paa
Grønlands Østkyst, og derefter 1901—02 som
Kartograf paa Baldwin-Ziegler's Ekspedition til
Frants Josef's Land. Hjemkommen derfra
deltog han som 1. Styrmand i Dampskibet Thors
biologiske Undersøgelser og sejlede derpaa fl.
Aar til Søs, særlig paa tropiske Lande. 1906—07
var M. Leder af <i>The Anglo-American Polar
Ekspedition</i>, der udførtes med Skonnerten
»Dutchess of Bedford«, og hvis Opgave det var at
undersøge, om der i Beaufort Havet N. f.
Alaska fandtes Land. Paa en Slæderejse ud over
Havisen paa 74 Dage lykkedes det ved Lodninger
at bestemme den kontinentale Sokkels
Beliggenhed. Skibet gik tabt i Isen under Land.
Rejsen har han skildret i <i>Conquering the arctic
ice</i> (London 1909). — 1909—12 var M. Leder af
»Alabama-Ekspeditionen til Nordøst-Grønland«,
hvis Hovedformaal var at søge Mylius-Erichsen's
og Høeg-Hagen's skriftlige Efterladenskaber.
M. naaede med Motorjagten »Alabama«, p. Gr. a.
særlig vanskelige Isforhold, kun til Shannon
Øen paa 75 1/4° n. Br. og foretog herfra, fra
3. Marts til 25. Novbr 1910, en Slæderejse over
Dove Bugt til Brede Bræ og derfra, selv anden,
over Indlandsisen til Danmarks Fjord. Her
fandt han to Rapporter fra Mylius-Erichsen,
der bl. a. oplyste, at denne havde gjort den
betydningsfulde Opdagelse, at <sp>Peary Kanal
ikke eksisterer</sp>. Efter en meget besværlig
Tilbagerejse rundt om Kronprins Christian's
Land og langs Yderkysten naaede de tilbage til
Shannon Ø, hvor de fandt Skibet sunket og
Besætningen rejst hjem. De blev derfor tvungen
til endnu to Overvintringer. Ekspeditionens
Resultater foreligger i »Meddelelser om Grønland«
Bd LII. — I Efteraaret 1921 besøgte M. Karelen
for paa nært Hold at følge Folkets Kamp mod
Bolschevikerne, og 1922 berejste han Argentina
for at undersøge de danske Nybyggeres Levevis.
— M. har bl. a. udgivet: »Tre Aar paa Grønlands
Østkyst« (1913), »Nord-Syd-Øst-Vest«
(1917), »Norden for Lov og Ret« (1920), »John
Dale« (1921).
<i>G. F. H.</i>
</chapter>

<chapter name="Mikkelsen, Hans">
<b>Mikkelsen</b>, <sp>Hans</sp>, Købmand og Politiker,
d. 1532. Som Borgemester i Malmö sluttede han
sig nøje til Christian II's Planer om at styrke
Kongemagten og hæve de lavere Stænder.
I Strid med Haandfæstningen fik den borgerlig
fødte Mand betydelige Forleninger og blev en
af Kongens allervigtigste Raadgivere i alle
Handelsspørgsmaal, ligesom Christian II's ny
Love for en stor Del er konciperede af ham.
Efter sin Herres Flugt 1523 undtoges han da
ogsaa fra den alm. Amnesti og fulgte Kongen
til Udlandet, hvor han blev Lutheraner og
medvirkede ved den Oversættelse af Ny Test.,
denne lod foranstalte; dette og anden litterær
Virksomhed fremkaldte heftige Angreb fra kat. Side,
og man gik haardt frem mod hans i Malmö
efterladte Slægt. Ogsaa i Landflygtigheden
vedblev han at være Kongens betroede Mand,
og han tjente hans Sag med ubrødelig Troskab
under de ofte meget vanskelige Forhold. Kort
efter Toget til Norge 1531—32, i hvilket han
deltog, døde han i Harderwijk.
<i>M. M.</i>
</chapter>

<chapter name="Mikkelsen, Knud">
<b>Mikkelsen</b>, <sp>Knud</sp>, Biskop, f. kort efter
1400, maaske i Aarhus, studerede i sin Ungdom
i Tyskland, blev senest 1440 Dekan i Kapitlet i
Kbhvn, var efter 1445 en Tid tillige Kongens
Kammermester, blev Medlem af Rigsraadet og
avancerede endelig 1451 til Biskop i Viborg;
d. mellem 1478 og 1488. Han benyttedes gennem
mange Aar meget som Diplomat, men er i
øvrigt mest kendt som jur. Forfatter. Foruden
et Par Arbejder over Emner af den kirkelige
Ret forfattede ham et lærd Apparat til Jydske
Lov (»Biskop Knud's Gloser«), indeholdende
Sammenstillinger med kanonisk og romersk
Ret og Oplysninger om dansk Retsbrug. Ogsaa
et medicinsk Skrift om Pesten har været tillagt
ham, men sikkert med Urette.
<i>P. J. J.</i>
</chapter>

<chapter name="Mikkelsen, Kristian Mathias">
<b>Mikkelsen</b>, <sp>Kristian Mathias</sp>, dansk
Sprogforsker, f. i Kbhvn 22. Novbr 1845, blev
Student 1864, <i>cand. philol</i>. 1872, Adjunkt ved
