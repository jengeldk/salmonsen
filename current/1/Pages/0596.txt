Aloïn-Krystaller, der kan iagttages mikroskopisk ved
Undersøgelse af en i Glycerin indlagt
Aloë-Splint. Typerne fremkommer som Følge af den
ved Aloëns Tilberedning anvendte Fremgangsmaade.
Indtørres Saften i Solen, faas en typisk
Lever-Aloë; det samme er Tilfældet, naar Saften
inddampes ved ikke for stærk Varme og til en
saadan Konsistens, at den inddampede flydende
Saft først efterhaanden stivner; i begge Tilfælde
vil Aloïnet være til Stede som — i Reglen —
naaleformede Krystaller. Inddampes Saften
derimod ved høj Temperatur og til saadan
Konsistens, at en udtagen Prøve straks stivner,
faas en amorf Aloë, i hvilken Aloïnet ikke ell.
kun undtagelsesvis findes som Krystaller. Af
de mange forskellige Handelssorter har kun
Kap-A. og vestindisk A. Bet. for det europæiske
Marked. Kap-A. er den almindeligst anvendte;
den fremstilles i Kap af <i>A. ferox</i>. Aarlig udføres
c. 300000 kg, der forsendes i Kister over
London og Hamburg; det er en typisk Glans-Aloë,
mørkebrun med glinsende Brudflader,
gennemskinnelig i Randene og grønlig støvet paa
Overfladen; den smager meget bittert og lugter
safranlignende, især i den varme, vandige
Opløsning; Pulveret er grønliggult. A. opløses
næsten klart i kogende Vand, men ved
Afkøling udskilles et rigeligt Bundfald; opløses
fuldstændigt i Vinaand, Alkalier og Glycerin,
medens Æter og Kloroform ved Opvarmning til
Kogning med A. kun farves svagt gullige.
Overhældes Kap-A. med Salpetersyre, som
indeholder 5 % rygende Salpetersyre, dannes en
olivengrøn Ring omkr. A.-Stykkerne; denne
Identitetsprøve gælder ligeledes Uganda- ell. Crown-A.,
der ogsaa fremstilles i Kap og af <i>A. ferox</i>, men
som rødbrun Lever-A., idet Saften inddampes
forsigtigt ell. indtørres i Solen. Alle andre
A.-Sorter giver med Salpetersyre rød ell.
karmoisinrød Farve. De vestindiske Aloër fremstilles
paa de hollandske Øer Curaçao, Aruba og
Bonaire af <i>A. chinensis</i>; de gaar i Handelen som
Curaçao-A. og er ganske overvejende
Lever-Aloër, hvis Farve veksler fra gullig ell.
rødligbrun til sort; undertiden forekommer Curaçao-A.
som Glans-Aloë (Capey-Barbados), der dog ved
Henliggen bliver krystallinsk. Tidligere
fremstilledes paa Barbados en mat brun Lever-Aloë,
der benyttedes meget i England; hvad der nu
bringes i Handelen under dette Navn er
Curaçao-A. — A. indeholder 40—50 % Harpiks (en
Harpiksæter), Aloïn, Emodin og Spor af æterisk
Olie; Vandindholdet ligger omkr. 10 %.
Harpiksæteren er en Resinotannol bundet til
Parakumarsyre i Kap-A., til Kanelsyre i vestindisk
A.; Aloïnet spaltes i alkalisk Opløsning,
hvorved der dannes Emodin. Aloë-Ekstrakt er et
inddampet og tørret vandigt Udtræk af A., det
virker stærkere, fordi Harpiksen er fraskilt. A.
anvendes som afførende Middel. A. er en
væsentlig Bestanddel af forsk. Arkana: Schweizer-
og Brandreths Piller, Livs-Eliksirer m. m.
Aloë-Bejtse er en Opløsning af A. i
Salpetersyre.
<i>B. G.</i>
</chapter>

<chapter name="Aloëhamp">
<b>Aloëhamp</b> [↱a`-] <sp>Domingohamp</sp>,
<sp>Mauritiushamp</sp>, er den alm., men urigtige
Benævnelse paa <sp>Agavetrævler</sp> (s. d.). I
Virkeligheden er A. Baststrengene af forskellige
Arter Aloë, især <i>Aloë perfoliata</i> og <i>A. lingua</i>. A.
er meget sejg og finder en lgn. Anvendelse som
Agavetrævler. Selve Basttrævlerne er 1,3—3,7 mm
lange og 0,015—0,024 mm brede, medens de
hos Agaven er 1,5—4 mm lange og 0,020—0,032
mm brede.
<i>K. M.</i>
</chapter>

<chapter name="Aloëtræ">
<b>Aloëtræ</b> [↱a´-], <sp>Agallochetræ</sp>,
<sp>Ørnetræ</sp>, <sp>Paradistræ</sp>, <sp>Colambaktræ</sp>, er
en Fællesbenævnelse paa forsk. vellugtende
Træsorter, til Dels af usikker Afstamning.
Almindeligst benyttes Benævnelsen A. om det tunge og
tætte Kerneved af forsk. Arter <i>Aquilaria</i> fra
Ostindien, der særlig benyttes til Smykkeskrin
og lgn. Luksusartikler.
<i>K. M.</i>
</chapter>

<chapter name="Alofa">
<b>Alofa,</b> Ø i det stille Ocean, se <sp>Hoorne-Øerne</sp>.
</chapter>

<chapter name="Aloger">
<b>Aloger,</b> et Parti i Lilleasien i 2. Aarh., som
i dets Kamp mod Montanismen af indre Grunde
forkastede de johanneiske Skrifter og sagde, at
de var skrevne af Kætteren Kerinthos. Herved
kom de ogsaa i Modsætning til Kirkens Lære
om Kristus, der jo var udviklet i Tilslutning
til Johannes' Betegnelse af ham som Ordet, der
var hos Gud og var Gud, uden at de dog
nægtede hans Guddommelighed. A. er et Øgenavn,
opfundet af Epifanios; det betyder de
Ufornuftige (ἄλογοι), men skal tillige betyde dem, der
forkaster Logos.
<i>L. M.</i>
</chapter>

<chapter name="Alogi">
<b>Alogi</b> (gr.), Ufornuft, Mangel paa Logik;
<sp>alogisk</sp>, fornuftstridig, urimelig.
</chapter>

<chapter name="aloi">
<b>aloi</b> [a↱lwa] (fr.), en Mønts lovmæssige
Finhed ell. Gehalt.
</chapter>

<chapter name="Aloiderne">
<b>Aloiderne,</b> to Brødre, Otos og Efialtes, var
efter Iliaden Sønner af Aloeus og Ifimedeia;
de fangede Ares og holdt ham 13 Maaneder
fængslet i et Kobberkar. Efter Odysseen var
Poseidon deres Fader. De voksede hurtig op til
uhyre Jætter (da de var 9 Aar gamle, maalte
de 9 Favne i Højden og 9 Alen i Bredden) og
truede med at storme Himlen ved at stable
Bjergene Pelion, Ossa og Olympos oven paa
hverandre; men før Skægget voksede frem paa
deres Kinder, afvendte Apollon Faren og dræbte
dem begge med sine Pile. Efter andre græske
Sagn dræbte de to Jætter hinanden. Afvigende
Beretninger lader dem bygge Staden Askra ved
Helikon og indføre Musernes Dyrkelse. Paa Øen
Naxos havde A. en Helligdom, hvor de æredes
som Heroer.
<i>C. B.</i>
</chapter>

<chapter name="Aloin (se Aloë)">
<b>Aloin,</b> se <sp>Aloë</sp>.
</chapter>

<chapter name="Alombrados (se Illuminater)">
<b>Alombrados,</b> se <sp>Illuminater</sp>.
</chapter>

<chapter name="Alonsoa">
<b>Alonsoa</b> Ruiz et Pav., Slægt af Maskeblomstfamilien,
Urter med glatte, modsatte ell. kransstillede
Blade; de skarlagenrøde Blomster, uden
Rør og med femlappet Krone, sidder i Klase.
6 Arter. <i>A. linearis</i> (Jacg.) Ruiz et Pav. og fl.
andre Arter dyrkes for de smukke Blomsters
Skyld.
<i>A. M.</i>

Enaarige Sommervækster er <i>A. linearis</i> (Peru)
30—40 cm høj, med pyramideformet Vækst, hele
Blade og skarlagenrøde Blomster, og <i>A.
Warscewiczii</i> Rgl. (Peru), 50—80 cm høj, med lyst
cinnoberrøde Blomster. De blomstrer længe, fra
Juli til Oktober. Frøet saas i Marts-April paa
halvvarm Bænk; de unge Planter prikles og
udplantes sidst i Maj med 30 cm mellem
Planterne.
<i>L. H.</i>
</chapter>

<chapter name="Alopecias (se Hajer)">
<b>Alopecias,</b> se <sp>Hajer</sp>.
</chapter>
