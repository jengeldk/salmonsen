den afviger derfra, afhænger af Købernes og
Sælgernes Skøn over Foretagendets Soliditet og
dets eventuelle Udbytte.

<sp>Udvidelse af Kapitalen</sp>. Naar det
viser sig, at den opr. tegnede Kapital ikke er
tilstrækkelig stor til at foretage de Udvidelser
i Driften, som ifølge Forholdene kan være
nødvendige ell. hensigtsmæssige, maa det manglende
enten skaffes til Veje ved Laan ell. ved en
Udvidelse af Aktiekapitalen. M. H. t. Laan kan
A. benytte de samme Laaneformer som enhver
anden Forretning (Bogkredit, Vekselkredit o. s.
v.). En ikke ualmindelig Fremgangsmaade er
imidlertid Udstedelsen af rentebærende
<sp>Obligationer</sp>. Hvad disses Indhold angaar, kan
de enten være simple Gældsforskrivninger, ell.
der kan være givet Ihændehaverne Panteret i
Selskabets Ejendele ell. Dele af disse
(<sp>Prioritetsobligationer</sp>). Vælger man en
Udvidelse af Kapitalen, maa dette, da
Aktionærerne ikke er pligtige til at gøre yderligere
Indbetalinger, ske ved Udstedelse af ny Aktier,
der kan udbydes til Subskription paa samme
Maade som de opr. tegnede. Naar de gamle
Aktiers Kurs paa dette Tidspunkt staar over
Pari, vilde disses Ihændehavere blive
brøstholdne i Forhold til Subskribenterne paa de
ny Aktier, ifald disse ved Indbetaling til Pari
kunde blive ligeberettigede med de gamle
Aktionærer. For at undgaa dette kan man bruge
forsk. Fremgangsmaader. Man kan for det
første give de gamle Aktionærer en Fortrinsret
ved Tegningen, saa at andre Subskribenter kun
kan faa den Del, som de opr. Aktionærer ikke
ønsker at overtage. Dernæst kan man udbyde
de ny Aktier til en Kurs, der er højere end
Pari. De ny Aktionærers Indbetalinger kommer
derved til at overskride Nominalbeløbet af de
Aktier, de faar, og dette Overskud kan da
henlægges til Reservefonden, hvorved det ogsaa
kommer de ældre Aktionærer til gode. Omvendt
kan Forholdet stille sig saaledes, at
Kapitaludvidelsen netop maa finde Sted paa et
Tidspunkt, hvor Selskabet trænger til Penge, fordi
det befinder sig i en vanskelig Situation, og
hvor Aktiernes Kurs altsaa er daarlig. I et
saadant Tilfælde maa der gives dem, der paa
dette Tidspunkt skal formaas til at sætte Penge
i Foretagendet, særlige Fordele. Det er derfor
ikke ualmindeligt, at der gives de ny
Subskribenter en foretrukken Stilling fremfor de
gamle Aktionærer. Denne kan navnlig bestaa
i, at der ud af det samlede Driftsoverskud
tilsikres dem en vis Rente af deres Kapital, før
der kan blive Tale om at udbetale noget
Udbytte til de andre Aktionærer. Aktier, der nyder
en saadan Fortrinsret, kaldes <sp>Præferenceaktier</sp>
(tysk: »Prioritätsaktien«, »Stammprioritäten«
o. l., eng.: <i>preference shares</i>, <i>preferred
shares</i>, fr.: <i>actions privilégiées</i>) i Modsætning
til alm. Aktier (»Stammaktien«, <i>ordinary shares</i>).

<sp>Nedsættelse af Aktiekapitalen</sp>.
Viser det sig, at Selskabets Virksomhed er
for ringe til, at den med Fordel kan beskæftige
hele Kapitalen, vil der kunne blive Tale om
en Forringelse af denne. For saa vidt
Lovgivningen ikke lægger nogen Hindring i Vejen,
vil dette simplest kunne ske ved, at Selskabet
indkøber en Del af Aktierne og tilintetgør disse.
Andre Fremgangsmaader kan ogsaa benyttes,
f. Eks. at Generalforsamlingen beslutter, at der
til samtlige Aktionærer skal tilbagebetales en
vis Kvotadel af deres Aktier. For saa vidt
Statutterne bestemmer det, kan Kapitalen ogsaa
nedbringes ved Amortisation. Der udtrækkes
da nogle af Aktienumrene, og Ihændehaverne
af disse Numre faar deres Kapital tilbagebetalt.
Naar A. giver et stort Udbytte, og Kursen er
høj, vil en Tilbagebetaling til Pari betyde et
Tab for Vedkommende. Det er derfor ikke
ualmindeligt, at Selskaber, der benytter Udtrækning
til Pari (f. Eks. de fr. Jernbaneselskaber),
foruden at tilbagebetale Kapitalen tillige
leverer Vedkommende et Bevis for Ret til Udbytte
(»Genussschein«, <i>action de jouissance</i>). Dette
Bevis giver Ihændehaveren Ret til forholdsmæssig
Andel i den Del af Selskabets Udbytte, der
overstiger den alm. Rente af Kapitalen.
<sp>Nedskrivning</sp> af Kapitalen kan finde Sted, naar
det viser sig, at en Del af denne p. Gr. a.
Driftsunderskud e. l. er gaaet tabt. Man kan da
konstatere denne Forringelse ved en Forandring
af Aktiernes paalydende Beløb. Hvis f. Eks.
Halvdelen af Kapitalen er tabt, kan man ved
en Afstempling paa Aktiebrevene forandre alle
Aktier lydende paa 200 Kr. til at lyde paa 100
Kr. o. s. v. En saadan Nedskrivning er
imidlertid ingen Forringelse af Aktiekapitalen, men
kun en Konstatering af, at den allerede i
Forvejen er forringet.

<sp>A.'s økonomiske Betydning</sp>.

Den væsentligste Fordel ved at benytte
Aktieformen er den, at det ad denne Vej bliver
muligt at skaffe et Foretagende tilstrækkelig
stor Grund- og Driftskapital. Mange
Foretagender — f. Eks. Jernbaner, Havneanlæg,
Dampskibsdrift i større Stil, Banker,
Forsikringsselskaber og visse industrielle Virksomheder —
kræver ofte en saa stor Kapital, at ingen
Enkeltmand kan indlade sig paa at begynde dem.
Dels kan det være vanskeligt overhovedet at
træffe paa Personer med tilstrækkelig stor
Formue; dels vil de enkelte Rigmænd, som maatte
være i Stand dertil, ikke paatage sig Ulejligheden
og Risikoen. De vil ikke sætte hele deres
Formue paa eet Kort ved at paatage sig det
personlige Ansvar for Foretagendets Resultat.
Jo mere Nutidens industrielle Udvikling
begunstiger Virksomhedernes Koncentration i store
Foretagender, og jo mere den store Bedrift i
Konkurrencen besejrer og fortrænger den lille,
desto heldigere er det, at det ogsaa for de
mindre Kapitaler bliver muligt at deltage i
saadanne store Foretagender. Desuden
medfører Aktieformen jo den Fordel, at Deltagerne
kan overse den Risiko, de løber. Idet de ikke
er personlig ansvarlige, ved de, at Maksimum
for deres Risiko er, at de kan miste det tegnede
Kapitalbeløb. Til disse Fordele knytter der sig
imidlertid adskillige Ulemper. Den Lethed, som
Aktieformen medfører i Henseende til at samle
den fornødne Kapital, kan i Perioder, hvor
Formen er yndet af Publikum — navnlig naar
der hersker en tilsyneladende ell. virkelig
Pengerigelighed — føre til Letsindighed ved
Stiftelsen af Selskaber, saa at der fremkommer
