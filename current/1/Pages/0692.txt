<sp>Anaptycher</sp>) ell. tvedelle, men ikke
sammenfoldelige (A.'s <sp>Aptycher</sp>), hjerteformede
ell. skjoldformede Plader, oftest sammensatte af
to i Struktur forsk. Lag; disse Kalkplader tydes
paa vidt forskellig Maade, rimeligst er det at
opfatte dem som et Slags Laag. A. optraadte
allerede i Devon- og Silurformationen
(<i>Goniatites</i> med siksakbøjede Sømme), Formernes
Antal tiltog i Trias (<i>Ceratites</i> med afvekslende
glatte og krusede Folder i Sømmene), Jura og
Kridt, hvor deres egl. Blomstringstid falder,
men der haves intet Spor af dem i
Tertiærdannelser. Størrelsen var meget forsk., enkelte
naaede over 1 m i Gennemsnit. Deres Talrighed
i visse Lag giver dem stor Bet. for Geologerne.
<i>(H. J. P.). C. M. S.</i>
</chapter>

<chapter name="Ammonium (sammensat Radikal)">
<b>Ammonium,</b> NH<sub>4</sub>, er et sammensat Radikal,
der findes i Ammoniumsaltene (Ammoniaksaltene),
og som i disse spiller samme Rolle
som Alkalimetallerne i Alkalisalte. Sønderdeler
man en Salmiakopløsning ved den elektriske
Strøm, idet man som negativ Pol benytter
Kvægsølv, faar man et Amalgam, <sp>Ammoniumamalgam</sp>,
som er en svampet, metalglinsende,
undertiden krystallinsk Masse, der
efterhaanden spaltes i Kvægsølv, Ammoniak og Brint,
saaledes at der udvikles 2 Rumfang Ammoniak
for hver 1 Rumfang Brint (2NH<sub>4</sub>=2NH<sub>3</sub>+H<sub>2</sub>).
Ammoniumamalgam dannes ogsaa ved Indvirkning
af Natriumamalgam paa en koncentreret
Ammoniumopløsning.
<i>O. C.</i>
</chapter>

<chapter name="Ammonium (se Amons-Oasen)">
<b>Ammōnium,</b> se <sp>Amons-Oasen</sp>.
</chapter>

<chapter name="Ammoniumbaser (se Aminer)">
<b>Ammoniumbaser,</b> se <sp>Aminer</sp>.
</chapter>

<chapter name="Ammoniumbromid">
<b>Ammoniumbromid,</b> <sp>Bromammonium</sp>,
NH<sub>4</sub>Br, dannes ved Indvirkning af Brom paa
Ammoniak, ved Neutralisation af Brombrinte
med Ammoniak ell. ved Ophedning af
Bromkalium med Ammoniumsulfat og Sublimation.
Det danner farveløse Krystaller af Vægtfylden
2,327 ved 15°, er letopløseligt i Vand og Alkohol
og meget tungt opløseligt i Æter. A. sublimerer
uden at smelte, bliver gult i Luften og mister,
ogsaa i Opløsning, let Ammoniak. Det anvendes
i Medicinen og Fotografien.
<i>O. C.</i>
</chapter>

<chapter name="Ammoniumcyanid">
<b>Ammoniumcyanid,</b> <sp>Cyanammonium</sp>,
NH<sub>4</sub>.NC, fremstilles ved Sublimation af
Kaliumcyanid med Salmiak og dannes ogsaa, naar
Ammoniak ledes over glødende Kul. Det danner
farveløse, letopløselige Krystaller, der lugter af
Ammoniak og Blaasyre, sønderdeles let under
Dannelse af Azulmsyre, fordamper ved 36° og
er meget giftigt.
<i>O. C.</i>
</chapter>

<chapter name="Ammoniumfluorid">
<b>Ammoniumfluorid,</b> <sp>Fluorammonium</sp>,
NH<sub>4</sub>F, fremstilles ved Sublimation af en
Blanding af Natriumfluorid og Salmiak. Det danner
smaa, farveløse Krystaller, der er let
opløselige i Vand, men kun lidet opløselige i Vinaand,
og som smelter ved Ophedning, inden de
sublimerer. Dets vandige Opløsning mister ved
Inddampning Ammoniak og giver surt
Fluorammonium, NH<sub>4</sub>F.HF, der danner henflydende
Krystaller. A. virker ætsende paa Glas og maa derfor
opbevares i Kar af Platin ell. Guttaperka ell. i
Glas, der indvendig er overtrukne med Voks
ell. Parafin. Det benyttes til Ætsning af Glas og
til Sønderdeling af Silikater.
<i>O. C.</i>
</chapter>

<chapter name="Ammoniumhydrosulfid">
<b>Ammoniumhydrosulfid,</b>
<sp>Ammoniumsulfhydrat</sp>, NH<sub>4</sub>.SH, dannes, naar lige
Rumfang tør Ammoniak og Svovlbrinte forener sig
ved alm. Temp. som farveløse Krystaller. Det
lugter af Ammoniak og Svovlbrinte, er yderst
flygtigt og reagerer alkalisk. I vandig
Opløsning faas det ved Mætning af Ammoniakvand
med Svovlbrinte; Opløsningen farves gul i
Luften, idet der ved Iltning dannes Vand og højere
Sulfider. Leder man Svovlbrinte i vinaandig
Ammoniak, udskilles krystallinsk A., der
allerede ved c. 50° spaltes i Ammoniak og
Svovlbrinte. En farveløs Opløsning af A. opløser
Svovl og danner »gult Svovlammonium«, der
ligesom A. finder Anvendelse i den kemiske
Analyse. Rent A. udvikler med Syrer
Svovlbrinte uden Udskillelse af Svovl, medens det
gule Svovlammonium herved tillige udskiller
Svovl.
<i>O. C.</i>
</chapter>

<chapter name="Ammoniumjernalun (se Jernsulfater)">
<b>Ammoniumjernalun,</b> se <sp>Jernsulfater</sp>.
</chapter>

<chapter name="Ammoniumjodid">
<b>Ammoniumjodid,</b> <sp>Jodammonium</sp>, NH<sub>4</sub>J,
dannes ved Neutralisation af Jodbrinte med
Ammoniak og ved Blanding af Opløsninger af
Kaliumjodid og Ammoniumsulfat og derpaa flg.
Udfældning af det dannede Kaliumsulfat med
Vinaand. Det danner farveløse Krystaller, der
kan sublimere i en iltfri Atmosfære, og som er
henflydende og opløselige i Vand og Vinaand.
A. antager hurtig en gul Farve, idet der
udskilles Jod, og maa opbevares i Mørke; det
bliver atter hvidt ved Rystning med Æter. A.
anvendes i Fotografien.
<i>O. C.</i>
</chapter>

<chapter name="Ammoniumkarbonat">
<b>Ammoniumkarbonat,</b> <sp>kulsur Ammoniak</sp>,
dannes ved Forraadnelse ell. tør Destillation af
kvælstofholdige, organiske Stoffer, hvorfor det
ogsaa findes i raadden Urin, i fl. Sorter Guano
og i Gasvandet. Som Handelsvare benævnes det
ofte <sp>Hjortetaksalt</sp>, fordi det tidligere
blev fremstillet ved tør Destillation af
Hjortetakker, Knogler, Horn o. l.; det fremstilles
nutildags ved Ophedning af en tør Blanding af
Kalciumkarbonat og Salmiak i Jernretorter,
hvorved A. overdestillerer og renses ved
Omsublimation med lidt Vand; der dannes ved den
første Destillation <sp>Ammoniumkarbamat</sp>.
(NH<sub>4</sub>)CO<sub>2</sub>.NH<sub>2</sub>, der ved Omsublimationen med
lidt Vand delvis gaar over til Ammoniumdikarbonat,
(NH<sub>4</sub>)HCO<sub>3</sub>; Handelsvaren er en
Forbindelse af de to sidstnævnte Salte. Hjortetaksalt
er en gennemskinnende, hvid Masse, der
lugter stærkt af Ammoniak; naar det henligger i
Luften, fordamper Ammoniumkarbonat, og der
efterlades Ammoniumdikarbonat, (NH<sub>4</sub>)HCO<sub>3</sub>.
Dette Salt bliver ogsaa tilbage ved Behandling
af Hjortetaksalt med en til dets Opløsning
utilstrækkelig Mængde Vand. Hjortetaksalt
anvendes til medicinsk Brug og til Hævning af
Bagværk.
<i>O. C.</i>
</chapter>

<chapter name="Ammoniumklorid (d. s. s. Salmiak)">
<b>Ammoniumklorid,</b> d. s. s. <sp>Salmiak</sp>.
</chapter>

<chapter name="Ammonium-Natriumfosfat (se Fosforsalt)">
<b>Ammonium-Natriumfosfat,</b> se <sp>Fosforsalt</sp>.
</chapter>

<chapter name="Ammoniumnitrat">
<b>Ammoniumnitrat</b> (salpetersur Ammoniak),
NH<sub>4</sub>NO<sub>3</sub>, fremstilles ved Neutralisation af
Ammoniakvand med Salpetersyre og udskiller sig
ved Afdampning af Opløsningen som lange,
farveløse Prismer. Ved Ophedning til 200° uden
Luftens Adgang spaltes det i Kvælstofforilte og
Vand, NH<sub>4</sub>NO<sub>3</sub>=N<sub>2</sub>O+2H<sub>2</sub>O. Anbringes det paa
en glødende Metalplade, brænder det med
bleggul Flamme (<i>Nitrum flammans</i>). I Vand er det
meget letopløseligt; 1/2 Del Vand opløser 1 Del
