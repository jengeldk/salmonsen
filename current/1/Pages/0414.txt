<chapter name="Aktionær">
<b>Aktionær,</b> Andelshaver i et Aktieselskab.
</chapter>

<chapter name="aktiske Lege (se Aktion)">
<b>aktiske Lege,</b> se <sp>Aktion</sp>.
</chapter>

<chapter name="Aktiv (i Regnskab)">
<b>Aktiv</b> [↱ak-], Plur. <sp>Aktiver</sp> ell. <sp>Aktiva</sp>. —
Enhver Genstand ell. anden Ejendom af hvilken
som helst Art saavel som enhver Fordring paa
Andenmand, der har nogen, om end nok saa
ringe Pengeværdi, er for dens Ejermand et A.
I Modsætning hertil kaldes enhver Gældspost for
et <sp>Passiv</sp>. — Den regnskabsmæssige Opgørelse
af A. og Passiver, hvoraf Formuens, resp.
Underbalancens Størrelse fremgaar som
Resultat, kaldes <sp>Status</sp>. — Samtlige Begreber
finder navnlig Anvendelse paa Næringsdrivendes
regelmæssig ved hvert Aars Slutn., ell. uden for
Reglen ved Likvidation ell. Insolvens foranledigede,
bogholderimæssige Opgørelse af deres Formuestilstand,
<sp>Statusopgørelse</sp>.
<i>C. Th.</i>
</chapter>

<chapter name="Aktiv (i Grammatik)">
<b>Aktiv</b> [↱ak-] er i Gramm. Benævnelse paa et
af Verbets Genera. Den danske Benævnelse er
<sp>Handleform</sp> (se <sp>Verbum</sp>).
<i>P. K. T.</i>
</chapter>

<chapter name="aktiv">
<b>aktiv;</b> <sp>naturligt aktive</sp> kaldes de
Stoffer, der har Evne til at dreje Polarisationsplanen
for plant-polariseret Lys, der passerer
gennem dem. Naturligt aktive er dels visse
Krystaller (f. Eks. Kvarts), dels et stort Antal
organiske Stoffer, flydende (f. Eks. Terpentinolie)
ell. faste Stoffer i Opløsning (f. Eks. Sukker),
— I et Magnetfelt faar alle gennemsigtige Stoffer
i større ell. mindre Grad Evne til at dreje
Polarisationsplanen for plant-polariseret Lys,
der passerer dem i Kraftliniernes Retning; i dette
Tilfælde benævnes Stofferne <sp>magnetisk aktive</sp>.
Se i øvrigt <sp>Polarisation</sp>.
<i>H. M. H.</i>
</chapter>

<chapter name="Aktivforretninger">
<b>Aktivforretninger</b> [↱ak-], de Forretninger,
ved hvilke Bankinstitutter stiller Kapital til deres
Kunders Disposition for derved at tjene
Rente, i Modsætning til Passivforretninger, ved
hvilke de modtager Kapital fra Publikum (f.
Eks. Folio, Indlaan). Til A. henhører navnlig
Vekseldiskontering, Laan mod Haandpant,
Prioritetslaan, Laan i løbende Regning,
Kassekredit o. l.
</chapter>

<chapter name="Aktivhandel">
<b>Aktivhandel</b> [↱ak-] og <sp>Passivhandel</sp>
bruges stundom i Bet. af <sp>Udførselshandel</sp>
og <sp>Indførselshandel</sp>. Hyppigere
siges et Land at drive A., naar dets Omsætning
med andre Lande besørges af dets egne
Købmænd og dets egen Handelsflaade, medens et
Land driver Passivhandel, naar dets
Udenrigsomsætning besørges af andre Nationer. England
og Kina kan nævnes som Eksempler paa Lande,
mellem hvilke denne Modsætning endnu bestaar,
medens den mellem de højestkultiverede
Nationer indbyrdes er ganske forsvundet.
</chapter>

<chapter name="aktiv Ilt (d. s. s. Ozon)">
<b>aktiv Ilt,</b> d. s. s. Ozon.
</chapter>

<chapter name="Aktivitet">
<b>Aktivitet</b> (lat.), Virksomhed, Driftighed.
</chapter>

<chapter name="Aktol (d. s. s. Actol)">
<b>Aktol,</b> d. s. s. <sp>Actol</sp>.
</chapter>

<chapter name="Aktor">
<b>Aktor</b> [↱ak-], Anklager, i den danske og
norske Straffeproces Benævnelsen paa den
Sagfører, som af vedk. offentlige Myndighed er
blevet beskikket til paa det Offentliges Vegne at
føre et kriminelt Spørgsmaal igennem til Dom.
</chapter>

<chapter name="Aktualitet">
<b>Aktualitet</b> (fr.), Virkelighed; <sp>aktuel</sp>,
virkelig, nærværende; hvad der har særlig Bet. netop
i paagældende Tid; aktuel Bet. modsat
»historisk« Bet.
</chapter>

<chapter name="Aktuar">
<b>Aktuār.</b> Ordet stammer fra det lat. <i>actuàrius</i>
og er i Tilknytning hertil i de moderne Sprog
blevet Betegnelsen for en Retsskriver. Ved
Siden heraf har Ordet faaet en fra den opr. helt
forsk. Bet., idet det er gaaet over til ogsaa at
blive Betegnelsen for den Funktionær, der i et
Livsforsikringsselskab har Ansvaret for de
Beregninger, hvorpaa Selskabets Virksomhed er
baseret. I Danmark er Ordet Aktuar i
Betydningen Livsforsikringsmatematiker indført i det
officielle Sprog ved Loven af 29. Marts 1904,
og det betegner iflg. Lovens § 22 den Person,
der til Udførelsen af de for et
Livsforsikringsselskabs Virksomhed nødvendige
forsikringstekniske Regninger og Undersøgelser <sp>skal</sp>
være ansat ved Selskabet, og som kun antages
med <sp>Forsikringsraadets Godkendelse</sp>.
Aktuarerne rekruteres hovedsagelig fra
det matematiske Fakultet og maa gennem det
praktiske Arbejde i Selskabernes Beregnerier
paa en Maade uddannes af Selskaberne selv,
idet der endnu ikke hverken ved Univ. ell. ved
særlig Læreanstalt gives en speciel
Aktuaruddannelse i Lighed med, hvad man har i
enkelte andre Lande.
<i>Chr. Th.</i>
</chapter>

<chapter name="Aktæon (d. s. s. Aktaion)">
<b>Aktæon,</b> d. s. s. <sp>Aktaion</sp>.
</chapter>

<chapter name="Aktør">
<b>Aktør</b> (af fr. <i>acteur</i>), Skuespiller; <sp>Aktrice</sp>,
(af fr. <i>actrice</i>), Skuespillerinde.
</chapter>

<chapter name="Akumeter">
<b>Akumeter</b> (gr.) er et Apparat til at maale
Høreevnen; man kan skelne mellem 2 Hovedgrupper
af A. 1) A. med konstant Lydstyrke;
det mest kendte er Politzer's, hvor man lader en
lille Metalstang med bestemt Faldhøjde slaa
imod en anden; Høreevnen maales ved den
Afstand, hvori man er i Stand til at opfatte
Lyden. Ved andre A. frembringes Lyden f. Eks.
ved en Draabe, som fra en bestemt Højde
falder ned paa en Metalplade, ell. ved en lille
Metalkugle, som hænger fast i en Elektromagnet
og bringes til at falde ved, at Strømmen
afbrydes. 2) A. med varierende Lydstyrke er
sædvanligvis bygget efter Telefonprincippet, en
Membran, som sættes i Svingninger af en
Induktionsstrøm; Lydintensiteten varierer med
Strømstyrken og med den sekundære Rulles
Afstand fra den primære; det er da væsentlig ved
at variere denne Afstand, at man graderer
Styrken og bestemmer den Lydintensitet, som det
paagældende Øre akkurat kan opfatte.
<i>J. M.</i>
</chapter>

<chapter name="Akupressur">
<b>Akupressur</b> (af lat. <i>ácus</i>, en Naal, <i>pressúra</i>,
Sammentrykning), en nu næsten ganske forladt
Metode til Blodstandsning, bestaaende i, at man
førte en Naal ind under et Blodkar og derved
tilvejebragte en Sammentrykning af dette
mellem Naalen og det om Karret liggende Væv.
<i>E. A. T.</i>
</chapter>

<chapter name="Akupunktur">
<b>Akupunktur</b> (af lat. <i>acus</i>, en Naal, <i>punctura</i>,
Stik), en nu meget lidet brugt Operation,
bestaaende deri, at man fører en fl. cm lang Naal
ind i Legemet enten for at undersøge et ell.
andet Forhold i Dybden, hvorom den udvortes
Undersøgelse kun giver ufuldkommen Oplysning
(f. Eks. Vævenes Konsistens, fremmede
Legemers Tilstedeværelse og Plads, ufølelig
Hjertevirksomhed m. m.), ell. for at opnaa
helbredende Virkning (f. Eks. ved <sp>Aneurismer</sp>
ell. ved <sp>Hjertelamhed</sp> under
<sp>Kloroformering</sp> m. m.). — Ved Undersøgelse af
Nydannelser har man givet Naalen en Modhage,
saa at man kan trække smaa Stykker af
