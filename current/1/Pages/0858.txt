onde med sig, saaledes maa ogsaa Aabenbarelsen
af Kristus fremkalde den fuldkomne
Modstand fra det ondes Side, og som Historien da
paa den ene Side vil fremstille en fremskridende
Udfoldelse af det godes Magt, saaledes vil den
ogsaa til den anden Side vise en tilsvarende
Udfoldelse af det ondes Magt, indtil endelig for
den religiøse Tanke Afslutningen vil være given
med en højeste Spænding mellem begge de
modsatte Magter, hvorigennem da til sidst den
fuldkomne Sejr for det gode bliver vundet.
(<sp>Litt</sp>.: <sp>F. Philippi</sp>, »Die biblische und
kirchliche Lehre vom Antichrist« [1877]; <sp>E.
Renan</sp>, <i>L'Antechrist</i>).
<i>F. C. K.</i>
</chapter>

<chapter name="Antikritik">
<b>Antikritik</b> [↱an-] (gr.), Gendrivelse af en Kritik.
</chapter>

<chapter name="Antiksamling">
<b>Antiksamling</b> ɔ: en Samling af antikke
Genstande (se <sp>antik</sp>). De betydeligste A. findes
i London, Paris, München, Berlin, Wien, Skt
Petersborg, Firenze, Rom, Neapel og Athen. I
Kbhvn er der tre offentlige Samlinger, som
indeholder Antikker: Thorvaldsens Museum, Ny
Carlsberg Glyptotek og Nationalmuseets A.; kun
den sidste er anlagt paa at give et sammenhængende
og saa vidt muligt alsidigt Billede af
den klassiske Oldtids Kultur. Dens Historie
begynder i 17. Aarh. I »Kunstkamret«, som
Frederik III oprettede, fandtes nemlig nogle ægypt.
og rom. Oldsager. Efterhaanden kom fl. til
(saaledes 1688 to Hoveder fra en af Parthenons
Metoper), saa at der 1821 i Kunstkamret fandtes
ikke faa Oldsager i dets »Antikvitetssal«, hvor
de rigtignok var blandede med en Mængde
forskellige Genstande af nyere Oprindelse. 1821
forenedes Kunstværkerne og Oldsagerne i
Kunstkamret til en egen Samling,
»Kunstmuseet«, der havde Lokale i Dronningens
Tværgade. Det modtog i Aarenes Løb fl. gode
Forøgelser; dog først 1851, da det flyttede til
Prinsens Palæ, voksede den antikke Afdeling
deraf ved Optagelsen af Christian VIII's
private Samling saa betydelig, at der kunde siges
at være grundet et Museum for Oldtidens
Kultur. »Antikkabinettet«, som det dengang
kaldtes, blev opstillet i det samme Lokale, hvor
Samlingen endnu har sin Plads. 1851—65 var
C. J. Thomsen Direktør for Kunstmuseet,
hvorunder det stadig henhørte. 1866 udsondredes
det derfra som selvstændig Samling under
Navnet »Antiksamlingen« og fik sin egen Direktør,
L. Müller, der ledede det til sin Død (6. Septbr
1891). Han foretog straks ved sin Tiltrædelse
en fuldstændig Omordning og en kritisk
Sondring af Samlingens Indhold, hvorved den store
Mængde nyere Genstande og falske Oldsager,
som fandtes deri fra gammel Tid, fjernedes.
Fra 1. Apr. 1892 er A. i adm. Henseende
forenet med »den danske Samlings forhistoriske
Del« og »den etnografiske Samling«; de tre
Samlinger danner første Afdeling af »Nationalmuseet«
(s. d.). Et trykt Katalog over A. er
udarbejdet af L. Müller (3. Udg. 1884; i dets
1. Udg. 1869 findes en Udsigt over A.'s
Historie). Det afløstes 1899 af Skriftet »A.,
Vejledning for Besøgende«, der i Bogform
indeholder de Museumsetiketter, som udarbejdedes
ved Samlingens Omordning 1893—99. Af Skr.
om enkelte Partier af A. kan nævnes: et
Katalog over de græske Vaser af S. Birket Smith
(Kbhvn 1862), en Udg. af de østerlandske
Indskrifter ved V. Schmidt (1879), en Fortegnelse
over de gr.-ægypt. Terrakottastatuetter af V.
Schmidt (1911).
<i>C. B.</i>
</chapter>

<chapter name="Antikvar">
<b>Antikvar,</b> et Ord, der i Tidernes Løb har
antaget forskellige Bet. Romerne betegnede som
<i>antiquarius</i> den, der yndede forældede Udtryk
(Arkaismer); i Middelalderen brugtes Ordet om
Afskrivere af gamle Bøger; efter Renaissancen
betegner det en Lærd, der sysler med
Antikviteter, specielt gamle Kunstværker, og er i
denne Bet. endnu brugeligt i Italiensk (<i>antiquario</i>),
Fransk (<i>antiquaire</i>) og Engelsk (<i>antiquary</i>),
medens man ellers nutildags derved forstaar
en Forhandler af ældre, brugte Bøger (se
<sp>Antikvarboghandel</sp>).
<i>K. H.</i>
</chapter>

<chapter name="Antikvarboghandel">
<b>Antikvarboghandel</b> er den Gren af
Boghandelen, som beskæftiger sig med Køb og
Salg af gamle og sjældne Bøger, af gamle
Kunstblade, Manuskripter, Autografer, hele
Biblioteker og brugte Bøger (fr.: <i>livres d'occasion</i>,
eng.: <i>second-hand books</i>), hvis Værdi retter sig
efter Udgavernes Sjældenhed, efter den Tilstand
Bøgerne er i og undertiden efter Indbindingens
Art. Det videnskabelige Antikvariat nyder med
Rette megen Anseelse; Lederen af et saadant
maa til Bunds være inde i den gamle Litt. og
i øvrigt være ikke saa lidt af en Videnskabsmand.
Antikvarboghandlernes Salgsmidler er i
første Rk. Kataloger, i anden Rk. Auktioner,
ved hvilke ofte hele Bogsamlinger bliver
bortsolgte. I vore Dage taler man ogsaa om
»Kunstantikvariater«. Køb af Restoplag og disses
Udstykning drages nu ogsaa ind under
Antikvarboghandelen, men hører dog kun i uegentlig
Forstand under denne Virksomhed. <i>Les bouquinistes</i>
er en egen Art af Antikvarboghandlere,
der i Paris (langs Seinekajerne) har udstillet
deres Bogkasser, i hvilke der kan findes sjældne
og interessante Ting.

I de nord. Lande kom Antikvarboghandelen
først sent til at spille en Rolle; i Danmark
begynder man at tale om Antikvarboghandlere
henimod Midten af 18. Aarh.; Stødet hertil
menes den store Ildebrand i Kbhvn 1728 at have
givet (se <sp>Nyrop</sp>: »Den danske Boghandels
Historie«).

Blandt fremragende videnskabelige
Antikvarboghandeler i vore Dage kan nævnes: I
Danmark, Herm. H. J. Lynge & Søn (Kbhvn); i
Sverige, H. Klemming's Antikv. og Björck &
Börjesson (Sthlm); i Tyskland, O. Harrassowitz
(Leipzig), Karl W. Hiersemann (Leipzig), R.
Friedländer & Sohn (Berlin), Jos. Baer & Co.
(Frankfurt a. M.), Ludw. Rosenthal (München);
i Frankrig, H. Welter (Paris); i England, Bern.
Quaritch (London); i Holland Fred. Müller &
Co. (Amsterdam), W. P. v. Stockum (Haag);
i Italien, Erm. Loescher (Rom og Turin), U.
Hoepli (Milano); i De forenede Stater, G. E.
Steckert & Co. (New York).
<i>J. L. L.</i>
</chapter>

<chapter name="antikvariske Annaler">
<b>antikvariske Annaler</b> udkom 1812—27 med
i alt 4 Bd. Tidsskriftet udgaves af den 1807
nedsatte kgl. Kommission for Oldsagers
Opbevaring og indeholder væsentlig Beskrivelser af
Fortidsmindesmærker og Fund, samt
Meddelelser om Tilvæksten i Museet for nordiske
Oldsager.
<i>H. A. K.</i>
</chapter>
