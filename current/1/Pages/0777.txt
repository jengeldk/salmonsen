<chapter name="Andrén, Anders Viktor">
<b>Andrén</b> [aŋ↱dre.n], <sp>Anders Viktor</sp>, sv.
Kunstner, f. i Udevalla 7. Decbr 1856, en af
Sveriges dygtigste Illustratorer, har leveret gode
Tegninger til »Ny illustr. tidning«, »Norden«,
»Juleroser« m. m.; endvidere dekorative
Arbejder for fl. Teatre i Stockholm, Vægmalerier i
Gustaf Vasakirken i Stockholm (1906).
<i>A. Hk.</i>
</chapter>

<chapter name="Andrena (se Bier)">
<b>Andrena,</b> se <sp>Bier</sp>.
</chapter>

<chapter name="Andreoli, Giorgio">
<b>Andreoli,</b> <sp>Giorgio</sp>, ital. Majolikamaler fra
Beg. af 16. Aarh. A., som var f. i Intra, men
i en ung Alder (1485) slog sig ned i Gubbio
(deraf Navnet: Giorgio da Gubbio), holdt her
Værksted og dekorerede Lervarer, Fade etc.
med Majolikamalerier. Hans Majolikaer udmærker
sig ved straalende Metalglans og en rig
Farvevirkning, i hvilken Guldlustren og den
røde Farve (som man giver ham Æren for) er
fremtrædende. A. blev hjulpet i Arbejdet af
sine to Brødre, Salimbene og Giovanni; Sønnen
Vicenzo var ogsaa Dekoratør af Lervarer.
<i>A. Hk.</i>
</chapter>

<chapter name="Andreolit (d. s. s. Harmotom)">
<b>Andreolit,</b> d. s. s. <sp>Harmotom</sp>.
</chapter>

<chapter name="Andréossy, Antoine François">
<b>Andréossy</b> [ãdreå↱si], <sp>Antoine François</sp>,
Greve, fr. General og Statsmand (1761—1828),
traadte 1781 i holl. Tjeneste som Artilleriløjtnant,
men toges til Fange af Preusserne under
deres Indfald i Holland 1787. Senere kom han
i fr. Tjeneste og deltog med Udmærkelse i
Revolutionskrigene. Under Mantovas Belejring
udnævntes han til Brigadekommandør og
overbragte derefter sammen med Joubert de i
Felttoget 1796 erobrede Faner til Direktoriet.
Han fulgte Bonaparte under dennes Tog til
Ægypten, udmærkede sig atter og gav i
<i>Description de l'Egypte</i> fortræffelige Skildringer af
Damiettes Red, Nil-Mundingerne, Monsatch-Søen
m. m. A. vendte med Bonaparte tilbage
til Frankrig og bidrog som Chef for
Generalstaben væsentlig til et heldigt Udfald af
Revolutionen 18. Brumaire. Til Belønning stilledes
han i Spidsen for Artilleri- og Ingeniørvæsenet
og udnævntes til Artillerikommandant i
Strassburg og Generalløjtnant. 1800 blev A.
Generalstabschef ved den fransk-bataviske Hær,
derefter Direktør for Krigsføringsdepotet og 1802
Gesandt i London. Fra 1805—07 deltog han i
Krigene i Tyskland som ansat i Napoleons Stab
og var derefter Gesandt i Wien indtil 1809, idet
han blev ophøjet i Grevestanden. Under Krigen
med Østerrig var han Guvernør i Wien og blev
derefter Gesandt i Konstantinopel, hvorfra
Ludvig XVIII kaldte ham tilbage. Under de 100
Dage sluttede han sig atter til Napoleon og blev
udnævnt til Pair og Præsident for Krigssektionen.
Efter Waterloo førte han Befalingen
over den 1ste Militærdivision og begav sig med
fire andre Kommissærer til de Allieredes
Hovedkvarter for at afslutte en Vaabenstilstand. Han
erklærede sig for Bourbonernes Restauration,
men trak sig dog tilbage til Privatlivet og
beskæftigede sig nu med videnskabelige Arbejder,
indtil han 1819 blev Medlem af det kgl. Selskab
til Fængslernes Forbedring. 1821 udnævntes A.
til Direktør for Hærens Forplejning, 1826 blev
han Medlem af Akademiet, og 1827 valgtes han
til Deputeret; som saadan hørte han til
Oppositionen. A. har bl. a. skrevet <i>Histoire du canal
du Midi</i> (1805, 2 Bd), hvilken hans Oldefader
François A. (1633—88) havde bygget.
<i>P. Nw.</i>
</chapter>

<chapter name="Andreotti, Federigo">
<b>Andreotti,</b> <sp>Federigo</sp>, italiensk Maler, f. i
Firenze 6. Marts 1847, uddannet paa Akademiet
smst. under Pollastrini og Ussi, har udført en
Del større Freskoarbejder i sin Fødeby og
i Rom. Foruden historiske Billeder (f. Eks.
»Savonarola«) har han malet adskillige gode
Genrebilleder som »Bedstefader«, »Forsoningen«
m. fl.
<i>A. Hk.</i>
</chapter>

<chapter name="Andresen, Andreas">
<b>Andrēsen,</b> <sp>Andreas</sp>, tysk Kunsthistoriker
(1828—71). Efter at A. som ungt Menneske havde
taget Del i Friskarebevægelsen 1848, studerede
han i forskellige tyske Byer og bosatte sig 1862
i Leipzig, hvor han overtog Ledelsen af
»Naumann's Archiv für die zeichnenden Künste«, og
senere Weigel's Kunstauktionsinstitut. A., hvis
kunsthistoriske Virksomhed er knyttet til
Kobberstikkerkunsten, har bl. a. skrevet »Deutscher
Peintre-Graveur« som Fortsættelse af Bartsch'
Værk (3 Bd, Leipzig 1864—66), »Die deutschen
Malerradierer des 19. Jahrh.« (4 Bd, Leipzig
1866—70, fortsat af Wessely) og en Fortsættelse
af Nagler's »Monogrammisten« (ufuldendt,
München 1868—70).
<i>A. Hk.</i>
</chapter>

<chapter name="Andresen, Carl Christian">
<b>Andresen,</b> <sp>Carl Christian</sp>, dansk
Sandflugtskommissær, f. 3. Novbr 1812, d. i Kbhvn
1870. A. tog Forsteksamen 1838, var en kort Tid
Skovfoged ved 3. Haderslevske Statsskovdistrikt,
1840 Bestyrer af Dæmningsarbejderne ved
Agger og fra 1844 tillige Sandflugtskommissær. Her
iværksatte han adskillige Forsøg, for hvilke han gør
Rede i sit Hovedværk: »Om Klitformationen og
Klittens Behandling og Bestyrelse« (1861). Uagtet
Klitsagen paa den Tid var stærkt fremme,
formaaede A. dog ikke at blive anerkendt; han
manglede almen videnskabelig Fordannelse, og
hans Fremstillingsmaade var ikke altid heldig. I
»Tidsskr. for pop. Fremstill. af Naturvidensk.«
har A. skrevet en »Afhandling om Klitten«; en
»Lærebog i Regnekunst og Landmaaling for
Bonden og andre Jordbrugere« udkom i 3 Oplag.
<i>C. V. P.</i>
</chapter>

<chapter name="Andresen, Hans Albert">
<b>Andresen,</b> <sp>Hans Albert</sp>, dansk Tekniker,
f. 28. Apr. 1834, d. 27. Apr. 1913. Efter i en
længere Aarrække at have virket som Lærer ved
Borgerdydskolen paa Kristianshavn, blev han
ved Oprettelsen af Livsforsikrings- og
Forsørgelsesanstalten af 1871 (Statsanstalten for
Livsforsikring) ansat som Beregner ved denne og
var 1888—1906 Direktør her. Ved Siden af at
beklæde forskellige offentlige Tillidshverv (bl. a.
Borgerrepræsentant 1878—84) redigerede A. fra
1878 »Teknisk Forenings Tidsskrift« og
udfoldede tillige en ikke ringe litterær Virksomhed,
dels som Forfatter af populære Skrifter, dels
som Oversætter (bl. a. af Dickens).
</chapter>

<chapter name="Andresen, Karl Gustav">
<b>Andrēsen,</b> <sp>Karl Gustav</sp>, tysk Filolog
(1813—91), var fra 1874 til sin Død Prof. ved
Univ. i Bonn. Han har udg. en Del betydelige
og meget læste Skrifter, bl. a. om den nuv.
Sprogbrug, især: »Die deutschen Familiennamen«
(1862), »Über deutsche Volksetymologie« (1876,
mange Opl.), »Sprachgebrauch und
Sprachrichtigkeit im Deutschen« (8. Opl. 1898).
</chapter>

<chapter name="Andresen, Kjeld Nikolai Gotthard">
<b>Andresen,</b> <sp>Kjeld Nikolai Gotthard</sp>,
norsk Forfatter og Afholdsprædikant (1808—51),
Student 1825, optraadte 1841 som Leder af de
norske Maadeholdsforeninger, hvis Overgang til
