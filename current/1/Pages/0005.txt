<chapter name="Forord">
Den ny Udgave af Salmonsens Leksikon, der hermed paabegyndes, efterat den
første Udgave er udsolgt, vil i alt væsentligt blive udarbejdet efter det samme
Princip som første Udgave. Naturligvis vil de Erfaringer, der er indvundne under
Værkets Tilblivelse, blive gjort nyttige, og de Mangler, der ikke kunde undgaas ved
Første-Udgivelsen af et saa stort og omfattende Foretagende, vil saavidt muligt
blive afhjulpne. Meget nyt Stof vil blive inddraget til Behandling, og alle
Bestræbelser vil blive rettet paa, at Værket kan staa i første Linie hvad Fuldstændighed
og Righoldighed angaar.

Illustreringen af Værket vil dernæst blive meget fyldigere, en stor Del
Flerfarvetryk og andre Tavler vil ledsage det, Kortmaterialet vil blive øget,
og et betydeligt Antal Portrætter vil indgaa i Teksten.

Den langt overvejende Del af den tidligere Medarbejderstab er fremdeles knyttet
til Værket, en Mængde ny Videnskabsmænd og Fagmænd er yderligere tiltraadt
som Medarbejdere, og endelig har Redaktionen faaet Tilsagn om Bidrag paa
særlige Omraader fra en Række Specialmedarbejdere. Stor Vægt er der lagt paa
Lydskriften og Accentbetegnelsen, der er udarbejdet af Overlærer ved Sorø Akademi
Alfr. Glahn efter det Princip: at udnytte de mest moderne Hjælpemidler paa den
almenfatteligste Maade og gennemføre dem saavidt gørligt, for at Leksikonet
ogsaa paa dette Omraade kan blive en Haandbog, der svarer til Tidens Krav.

Forhaabentlig vil da den ny Udgave finde en endnu større Udbredelse end
den foregaaende og saavel i Familiekredsen som i Studereværelset blive den
paalidelige Vejleder at ty til for saa objektivt som muligt at faa Svar paa alle
Spørgsmaal indenfor den menneskelige Videns Omraade.

Kjøbenhavn, i Marts 1915.

UDGIVERNE.
</chapter>
