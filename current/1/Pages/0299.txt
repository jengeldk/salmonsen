<chapter name="Afskedigelse (fortsat)">
I nogle Stater, saaledes i Sverige og Norge,
er dog de allerfleste Embedsmænd udnævnte
paa Livstid, saaledes at de ikke kan fjernes uden
ved Dom. Frit afsættelige er saaledes i Norge
kun, foruden Ministrene, de i Ministerierne
ansatte Embedsmænd, Gesandter, Konsuler, civile
og gejstlige Overøvrighedspersoner (Amtmænd
og Biskopper), Regimenters og andre militære
Korpsers Chefer, Kommandanter i Fæstninger
og Højestbefalende paa Krigsskibe. En alm.
Løjtnant ell. Underofficer f. Eks. kan saaledes ikke
afskediges uden ved Dom. En lign. Regel
gælder i Sverige. I Schweiz og de Forenede
Stater i Nordamerika vælges ell. udnævnes de
allerfleste Embedsmænd, oftest ogsaa
Dommerne, kun for visse Aar; i Schweiz regelmæssig
for 6 Aar ad Gangen, men kan da heller ikke
forinden frit afskediges. Dette gælder selv i
Schweiz m. H. t. Forbundsraadets Medlemmer,
skønt de nærmest indtager Stilling som
Ministre. Paa den anden Side er der i Nordamerika
et stort Antal administrative Embedsmænd, der,
naar deres Funktionstid er udløbet, fjernes og
erstattes med andre af den nyvalgte Præsident,
medens i Schweiz Embedsmændene regelmæssigt
altid vælges paa ny.

I Danmark bestemmer Grundlovens § 17, at
Kongen frit kan afskedige de af ham udnævnte
Embedsmænd, alene med Undtagelse af
Dommerne, der ifølge Grl.'s § 73 ikke kan afsættes
uden ved Dom uden for de Tilfælde, hvor en
Omordning af Domstolene finder Sted. Dog
kan den Dommer, der har fyldt 65 Aar,
afskediges, men uden Tab af Indtægter. Disse
Undtagelsesregler gælder dog kun for de
Dommere, der ikke tillige har administrative
Forretninger, saaledes at det kun er Højesteret,
de to Overretter, Underretterne i Kbhvn og
Straffedommeren paa Frederiksberg, der nyder
godt heraf. For visse Embedsmænd gælder
derhos særlige Aldersgrænseregler, saaledes
at de <sp>skal</sp> afskediges, naar de har naaet en
vis Alder. Ifølge Lovene om Hærens og
Søværnets Ordning af 30. Septbr 1909 skal
saaledes en Premierløjtnant af Hæren afskediges
med Pension, naar han har fyldt 45 Aar, af
Flaaden allerede, naar han har fyldt 42 Aar, en
Kaptajn ell. Ritmester, naar han har fyldt 52
Aar, en Oberst, Kommandør ell. Kontreadmiral,
naar han har fyldt 65 Aar, og en General ell.
Viceadmiral, der har fyldt 70 Aar. Løjtnanter
og Kaptajner af Reserven kan dog forblive
nogle Aar længere i Hæren. Underofficerer
afskediges regelmæssigt ved 60 Aars Alderen.
Derhos <sp>skal</sp> ifølge Lov om Diplomat- og
Konsulatvæsen af 27. Maj 1908 § 12 enhver
Gesandt, naar han fylder 70 Aar, indgive
Ansøgning om Afsked; dog kan her efter
Omstændighederne Afskedigelsen udsættes indtil videre.
Alle Embedsmænd, der afskediges imod deres
Vilje, har ifølge Pensionsloven af 5. Jan. 1851
Krav paa Pension, saafremt deres Afskedigelse
ikke er begrundet i noget dem tilregneligt
Forhold.

Medens Embedsmænd altsaa ikke altid frit
kan afskediges, kan de derimod som Regel
altid selv frit begære Afsked. Pension opnaar
de dog i saa Fald kun, naar de p. Gr. a.
Svagelighed ell. høj Alder har skellig Grund til
at søge Afsked. Alle Embedsmænd er ifølge
Pensionslovens § 3 berettigede til at forlange
Afsked med Pension, naar de har fyldt 70
Aar. Militære har dog en saadan Ret allerede
nogle Aar tidligere, nemlig Premierløjtnanter i
Hæren, naar de har fyldt 42 Aar, Løjtnanter i
Flaaden, naar de har fyldt 40 Aar, Oberster,
Kommandører og Kontreadmiraler ved 60 Aars
og Generaler og Viceadmiraler ved 65 Aars
Alderen, Underofficerer som Regel ved 52 Aars
Alderen. Undtagelsesvis er der for visse
Statsansatte foreskrevet, at de ordentligvis ikke kan
begære Afsked uden med et vist længere Varsel,
Officerer og Underofficerer af 1. Klasse af
Marinen saaledes kun med 1/2 Aars Varsel, og
de ved Statsbanerne ansatte, der ikke har kgl.
Udnævnelse, kan kun afskediges med 3
Maaneders gensidig Opsigelsesfrist.

Med Hensyn til andre offentlige Embedsmænd
end de af Staten udnævnte gælder tilsvarende
Regler. Særligt m. H. t. Borgmestrene i Kbhvn
bestemmer L. 4. Marts 1857, at de vælges paa
Livstid af Borgerrepræsentationen med
Forbehold af kgl. Stadfæstelse og til enhver Tid
kan afskediges af Borgerrepræsentationen med
Kongens Samtykke mod at faa Pension efter
Kommunens Pensionsreglement, men uden
Kongens Samtykke kan de kun afskediges mod at
faa 2/3 af deres Gage i Pension, naar 3/4
af Borgerrepræsentationen er enig deri.

En særlig Regel gælder i Danmark m. H. t.
Lærere og Lærerinder i Folkeskolen, idet disse
efter Lønningsloven af 27. Maj 1908 § 8 <sp>skal</sp>
afskediges af Ministeriet, naar
Skolekommissionen og Kommunalbestyrelsen i vedk.
Kommune med 3/4's Flertal kræver dette under
Paaberaabelse af, at den paagældende er
kommet i et saadant Misforhold til sin Stilling, at
Udbyttet af Skolens Virksomhed derved i
væsentlig Grad forringes, en Bestemmelse, der har
givet Anledning til mange meget omtalte
Afskedigelser.

Da Statens Overhoved i monarkiske Lande
(Kejseren, Kongen, Fyrsten) nu til Dags altid
er retlig uansvarlig, følger allerede deraf, at
han ikke længer som i gamle Dage, da han
selv var ansvarlig, kan afsættes. Men heller
ikke Præsidenter i Republikker kan frit
afsættes før deres Funktionstids Udløb, idet de
kun i Tilfælde af Højforræderi kan dømmes fra
deres Embede.
<i>K. B.</i>
</chapter>

<chapter name="Afskedsbegæring (se Afskedigelse)">
<b>Afskedsbegæring,</b> se <sp>Afskedigelse</sp>.
</chapter>

<chapter name="Afskedsbevis">
<b>Afskedsbevis</b> gives enhver fast Befalingsmand,
der afskediges af Tjenesten. Det udstedes
af den afskedigende Myndighed og indeholder
Oplysning om Vedk.'s Fødested og Fødselsdag,
samt angiver, hvor længe han har staaet i den
militære Tjeneste, og i hvilke Klasser og Grader
han har tjent.
<i>B. P. B.</i>
</chapter>

<chapter name="Afskedspas">
<b>Afskedspas</b> udstedes, naar det ønskes, til
enhver Værnepligtig, som i H. t. Værnepligtsloven
udslettes af Rullen. Det udstedes af vedk.
Udskrivningschef og uden Betaling. Det
indeholder Meddelelse om, at Vedkommende er
udslettet af Rullen.
<i>B. P. B.</i>
</chapter>

<chapter name="afskove">
<b>afskove</b> (Skovbrug), at borthugge alle de paa
Arealet staaende Træer, uden Hensyn til
