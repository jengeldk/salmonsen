som lyrisk Digter, som Forf. af smaa,
letflydende, stemningsfulde Digte og Sange, at A.
har vundet sig et Ry. Hans samlede Værker
udkom i 6 Bd 1890.
<i>I. O.</i>
</chapter>

<chapter name="Alliteration">
<b>Alliteration</b> (lat.: <sp>Bogstavrim</sp>, <sp>Stavrim</sp>,
bedst maaske <sp>Forlydsrim</sp>) bestaar i, at
samme Lyd findes i Beg. af fl. efter hinanden
staaende Ord ell. disses Hovedstavelser; derved
knyttes de enkelte Ord sammen til en Enhed,
der fæster sig let i Erindringen. Eksempler
findes hyppig i staaende Talemaader og
ordsprogagtige Vendinger: <i>M</i>and og <i>M</i>us, <i>V</i>idende
og <i>V</i>illie, <i>B</i>aand og <i>B</i>ast, <i>V</i>ejr og <i>V</i>ind, <i>f</i>rels
og <i>f</i>ri, <i>S</i>tok og <i>S</i>ten, <i>Sl</i>id og <i>Sl</i>æb, <i>Sp</i>ot og <i>Sp</i>e
o. s. v. Af de sidste Forbindelser ses det, at,
hvor Ordene begynder med fl. Konsonanter,
maa de helst alle stemme; <i>S</i>ynd og <i>S</i>kam
danner ikke saa fuldkommen en A. som <i>Sk</i>am og
<i>Sk</i>ade. I de Tilfælde, hvor Ordene begyndte
med Vokal, har det fra Snorre's Tid været
opstillet som en Fordring, at Vokalerne skulde
være forskellige; saaledes paa Oldnorsk: Allir
<i>Ei</i>nherjar, <i>O</i>ðins túnum í, ell. hos Grundtvig:
<i>A</i>lle I <i>Aa</i>nder, <i>o</i>nde og gode. M. H. t.
Oprindelsen til Reglen om, at man ved Vokalerne
ikke som ved Konsonanterne krævede samme
Lyd, findes der to Teorier; efter den ene var
det ikke Vokalen, der i saa Tilfælde dannede
Stavrimet, men den svage, næsten uhørlige og
altid uskrevne Stemmebaandskonsonant, der
indleder Vokalen (<i>Spiritus lenis</i>). Den anden Teori
gaar ud paa, at man opr. havde haft samme
Lyd; i de traditionelt overleverede Vers var
imidlertid Vokalerne ved Omlyd o. s. v.
efterhaanden i stor Udstrækning ændrede, medens
Konsonanterne var langt mere stabile: ved
nydannede Vers brød man sig derfor ikke om
at faa Overensstemmelse ved Vokalerne.

Forlydsrim spiller den allerstørste Rolle i al
gl. Poesi hos de germanske Folk; baade
oldhøjtyske, oldengelske (angelsaksiske) og
navnlig oldnorsk-islandske Vers har A. som
Grundlag, og den er dér uddannet til en høj Grad
af Kunstfærdighed. Enhver Langlinie (ofte
skrevet som to Kortlinier) har som Regel tre
Rimstave, to i første Halvvers, de saakaldte
Bistave, og een, den saakaldte Hovedstav, i anden
Halvlinie; i meget korte Verslinier lod man
sig dog nøje med een Stav ogsaa i første
Halvvers. Som Eksempel fra Oldnordisk kan
nævnes:

<i>G</i>anga hér í <i>g</i>arði <i>g</i>ullhyrndar kýr
<i>G</i>ange her i <i>G</i>aarde <i>g</i>uldhornede Køer).

I den gamle Skjaldedigtning bruges A. i
Forbindelse med forskellige Slags Helrim og
Halvrim; men efterhaanden gik A. af Brug som
alm. poetisk Virkemiddel. Rester findes endnu
(foruden i enkelte Sætninger i det gamle
Lovsprogs halvbundne Stil: med <i>L</i>ov skal man <i>L</i>and
bygge), i fl. Børnerim (<i>B</i>ro <i>B</i>ro <i>B</i>rille; <i>Sn</i>ip
<i>Sn</i>ap <i>Sn</i>ude). I de ældste Folkeviser findes A.
forholdsvis sjælden; i Linierne: »Der stander
en <i>B</i>org, hedder <i>B</i>erne, han <i>b</i>or derpaa
Konning Diederik« optræder den i Forbindelse med
konsonantisk Halvrim (-<i>r</i>). I nyere Tid har fl.
Digtere skrevet allitererende Vers i Efterligning
af gamle Kvad; ikke sjælden er sikkert ogsaa
Saadanne Vers løbne Digterne i Pennen uden
bevidst Hensigt, men mange Gange er A.
benyttet paa en meget virkningsfuld Maade som
karakteriserende Lydmaleri, saaledes i flg.
Linier af Ibsens »Kongsemnerne«:

<poem>Gaar til sin Gerning de norske Mænd
viljeløst vimrende, ved ej hvorhen, —
skrukker sig Hjerterne, smyger sig Sindene,
veke, som vaggende Vidjer for Vindene.</poem>
<i>O. Jsp.</i>
</chapter>

<chapter name="Allium">
<b>Allium</b> [↱a´-] L. (<sp>Løg</sp>), Slægt af Liljefam.
(Løg-Gruppen), Løgvækster med et enkelt Løg ell.
fl., oftest paa et kort, krybende Rizom. Bladene
er gerne grundstillede, flade og liniedannede
hos nogle Arter, trinde og hule hos andre;
sjælden er de brede. Blomsterne sidder i
endestillet Skærm ell. Hoved, der er sammensat af
Skruekvaster, og som før Udspringningen
omgives af 2 ell. undertiden 3 brede og
hudagtige Højblade (Svøb); mellem Blomsterne
findes ikke sjælden smaa siddende Løg
(Løgknopper, Kimløg). Blosterets Blade er
indbyrdes fri, men ved Grunden sammenvoksede
med Støvbladene; Støvtraadene er ofte
kronbladagtige og totandede. Kapselen er hudagtig
og 3-rummet og indeholder oftest 2 sorte og
kantede Frø i hvert Rum. C. 250 Arter, af hvilke
de fleste hører hjemme i Mellem- og Sydeuropa,
Orienten og Centralasien. Alle Arter indeholder
flygtige og skarpe Olier, der meddeler dem den
karakteristiske Lugt og Smag, og et ikke ringe
Antal dyrkes som Køkkenurter for Løgenes
Skyld (se <sp>Løg</sp>). Andre Arter er Prydplanter.
<i>A. M.</i>

<i>A. coeruleum</i> Pall. (Sibirien) har blaa
Blomster i en næsten kugleformet Blomsterstand
paa Enden af et 30—60 cm højt Blomsterskaft
(Juni, Juli). <i>A. Moly</i> L. (Sydeuropa), der har
gule Blomster i Halvskærme paa Enden af et
30 cm højt Skaft, egner sig til Indfatning. <i>A.
narcissiflorum</i> Vill. (Sydeuropa) er c. 30 cm høj
og har rosenrøde Blomster og <i>A. neapolitanum</i>,
Cyr. (Sydeuropa), 60—70 cm høj. A. er
anvendelige til Indfatning og til Plantning paa
Stenhøj. De fordrer varm og let Jord og
formeres ved Sideløg, som plantes 8—10 cm dybt.
<i>L. H.</i>
</chapter>

<chapter name="Allmers, Hermann">
<b>Allmers</b> [↱alm<sub>ə</sub>rs], <sp>Hermann</sp>, tysk Digter,
f. 11. Febr 1821 i Rechtenfleth ved Bremen paa
en gl. frisisk Selvejergaard, som i over 500 Aar
havde været i Familiens Besiddelse, d. smst.
9. Marts 1902. Oprindelig var han bestemt til
Landmand, men naturvidenskabelige og
æstetiske Studier vandt Overhaand, og, da hans
Forældre var døde, foretog han længere Rejser —
især til Italien, — der blev afgørende for hans
Livsudvikling. Efter sin Hjemkomst bosatte han
sig paa Fædrenegaarden, tog ivrig og uegennyttig
Del i Folkeoplysningens Arbejde og ofrede
sig for øvrigt for sine Kunstinteresser. Hans
»Dichtungen« (1860) vandt Anklang, endnu mere
dog hans »Römische Schlendertage« (1860), der
rummer mange fine og smukke Iagttagelser fra
hans Ophold i Italien. En religiøs Digtsamling
»Fromm und frei« udgav A. 1889. Hans
»Sämtliche Werke« udkom i 6 Bd (1891—95).
<i>C. B-s.</i>
</chapter>

<chapter name="Allmänna Svenska Elektriska Aktiebolaget">
<b>Allmänna Svenska Elektriska Aktiebolaget</b>
i <sp>Västerås</sp>, Sverige, startedes 1883 med
en Aktiekapital paa 84000 Kr. Særlig p. Gr. a.
Jonas Venström's epokegørende Opfindelser er
