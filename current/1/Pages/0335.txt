Jordhuller, under Sten, Blade o. l. Steder, hvor
den ogsaa anbringer sine ret talrige, smaa,
hvide Æg; om Natten foretager den saa sine
Strejftog ind paa Markerne, hvor dens Angreb alt
længe har vakt Landmændenes Opmærksomhed.
Talrige Midler er foreslaaet til at bekæmpe den;
man har ved at udbløde Sædekornet med
Malurt- ell. Hvidløgsafkog søgt at gøre Spirerne
usmagelige for Sneglen, man strør Aske ell.
Bygavner rundt om Agrene for at hindre den
i at krybe derind ell. lægger Mask og
Hestegødning smst. for at lave Gemmesteder, hvor
man om Dagen kan opsamle Sneglene og
ødelægge dem, men det virksomste Middel skal
dog være at oversprøjte Marken med en
Opløsning af Jernvitriol ell. bestrø den med Salt.
<i>(H. J. P.) C. M. S.</i>
</chapter>

<chapter name="Agersø (se Aggersø)">
<b>Agersø,</b> se <sp>Aggersø</sp>.
</chapter>

<chapter name="Agertidsel">
<b>Agertidsel</b> (Marktidsel, <i>Cirsium arvense</i> L.
syn. <i>Carduus arvensis</i> Curt.), tvebo Plante af
Slægten Bladhoved (Kurvblomstrede), veksler
efter Voksevilkaarene meget i Udseende.
Stængelen sædvanlig 1/2—1 m høj, kortgrenet, rank,
butkantet, i ung Tilstand baaret, senere glat,
marvfyldt; Bladene fra næsten helrandede til
halvfinnede, fra glatte til graafiltede, bugtede,
randtornede, paa de blomsterbærende Skud
siddende, paa de golde, ugrenede Ernæringsskud
nedløbende. De talrige, smaa, fra kugleformede
(hos Hanplanten) til valseformede (hos
Hunplanten) Blomsterkurve danner en Top, størst
og mest forlænget hos Hunplanten, hvis
Blomster er lilla, Hanblomsterne mere rødlige; de
to Køn kendes i øvrigt let fra hinanden ved
Blomsternes forsk. Duft. Meget alm. paa
dyrkede Marker. — A. er en af Landbrugets
besværligste Ukrudsplanter, hvad der staar i
Forbindelse med dens ejendommelige Formerings-
og Voksemaade. Skønt et veludviklet
Skud bærer c. 100 Kurve med c. 10000 Blomster,
kommer der dog forholdsvis faa Frø til
Udvikling, saa at Planten overvejende er henvist til
vegetativ Formering. Fra de vandret krybende
Formeringsrødder (ikke Rodstokke) gaar
Ernæringsrødderne lodret ned til 1-2 m's Dybde,
medens der fra Adventivknopper paa
Formeringsrødderne udvikles Løvskud. Da
Formeringsrødderne ligger 30—50 cm under Jordoverfladen,
naas de som oftest ikke af Agerdyrkningsredskaberne,
men breder sig videre og videre til
alle Sider; men selv om de delvis rives op af
Redskaberne, fremmer dette kun deres
Udbredelse, da ethvert lille Stykke af en
Formeringsrod er i Stand til at danne Udgangspunkt for
en ny Koloni. Selv om Frøformeringen er
stærkt tilbagetrængt, er det dog væsentlig ved
Frøet — der ved Hjælp af den vedhængende
Fnok kan føres over betydelige Afstande med
Vinden —, at rene Jorder bliver befængte med
Tidsler, hvorfor det er af Bet. at hindre
Frømodning. — A. hemmes noget i sin Udbredelse
af Tidselrusten (<i>Puccinia suaveolens</i>), der giver
den et blegt, gulligt Udseende og en stærk
sødlig Duft. De sædvanlige Midler til dens
Udryddelse er Brak, Roedyrkning, Opgravning ell.
Oprykning samt Afstikning af de unge Skud,
hvorved Rodsystemet efterhaanden svækkes. I
ung Tilstand er den et godt Kvægfoder (c. 3 %
Raaproteïn, Wolff), i øvrigt uden økonomisk
Bet.
<i>K. H-n.</i>
</chapter>

<chapter name="Agesandros">
<b>Agesandros,</b> gr. Billedhugger fra Rhodos,
udførte i Forening med (sine Sønner?)
Athenodoros og Polydoros <sp>Laokoonsgruppen</sp>.
</chapter>

<chapter name="Agesilaos">
<b>Agesilaos,</b> spartansk Konge, f. 444 f. Kr., blev
ved den dengang almægtige Lysander's
Indflydelse sin Broder Agis' Efterfølger i
Regeringen (397), idet dennes Søn Leotychides blev
forbigaaet som formentlig Søn af Alkibiades og
Agis' Dronning. Det var ogsaa Lysander, der i
det flg. Aar fik A. sendt med en Hær til
Lilleasien for at gøre Perserne Besiddelsen deraf
stridig; men A. frigjorde sig snart for hans
Indflydelse og erhvervede sig trods sit uanselige
Ydre — han var tilmed halt — alm. Agtelse
og Beundring ved sine udmærkede Egenskaber;
som Feltherre fandt han først sin Overmand
i Epaminondas. Hans sejrrige Fremtrængen i
Asien bevægede Perserne til ved rigelige
Subsidier at støtte en Rejsning mod det spartanske
Overherredømme i Grækenland, og et Forbund
mellem Athenerne, Argiverne, Korinthierne og
Thebanerne nødte A. til at vende tilbage; det
lykkedes ham ogsaa i Slaget ved Koroneia (394)
at besejre Forbundets Krigsmagt og uhindret
at fortsætte sin March til Peloponnes. Efter det
for Sparta saa ulykkelige Slag ved Leuktra (371)
var det ham, der ved sine besindige og kloge
Forholdsregler reddede Situationen, og han
forhindrede to Gange Thebanerne under
Epaminondas i at erobre Hovedstaden. 362 tabte han
Slaget ved Mantineia mod Epaminondas, men
forhindrede Spartas Tilslutning til den derefter
sluttede alm. Fred. I Spidsen for en Hær af
Lejetropper gik han til Ægypten og støttede
de indfødte Herskere Tachos og Nektanabis II
i Kampen mod Perserne; paa Hjemvejen døde
han af Sygdom i en Alder af 84 Aar. A.'s Liv er
skildret af hans personlige Ven Xenofon,
Cornelius Nepos og Plutarch; nyere Behandlinger
findes af <sp>Hertzberg</sp> (Halle 1856) og <sp>A.
Buttmann</sp> (Halle 1872).
<i>K. H.</i>
</chapter>

<chapter name="Ageusi">
<b>Ageusi</b> [agæ^u↱si´] (gr.), Mangel paa
Smagsfornemmelse, kan skyldes Sygdomme i selve
Smagsorganerne, Tunge og Smagsnerver, ell.
i de tilsvarende Dele af Hjernen; meget
hyppig er A. nøje forbunden med <sp>Anosmi</sp> (s. d.).
<i>J. M.</i>
</chapter>

<chapter name="agevole">
<b>agevole</b> [a↱dзevole] (ital.), musikalsk
Foredragsbetegnelse: flygtig, let, yndefuldt.
</chapter>

<chapter name="Agge">
<b>Agge,</b> gammeldansk Mandsnavn, opr.
Afkortelse af Agmund, Agvald o. l.; opfattedes i
Middelalderen som en anden Form af Aake, Aage;
derfor vides det bl. a. ikke sikkert, om den
ældste danske Historieskriver hed Sven Aggesøn
ell. Sven Aakesøn. Ukendt i Sverige og Norge,
men haves i Tyskland. Forskelligt fra
sønderjysk Okke, Ogge.
<i>A. O.</i>
</chapter>

<chapter name="Agger">
<b>Agger,</b> Sogn i det vestlige Nørrejylland, Refs
Herred, Thisted Amt, bestaar af den smalle, c.
13 km lange og indtil c. 950 m brede
Landstrimmel, der skiller Limfjorden fra
Vesterhavet, og som kun gennembrydes af Thyborøn
Kanal. Det c. 11 km<sup>2</sup> store Sogn er meget
ufrugtbart (det anslaas kun til c. 2 Tdr.
Hartkorn); blot mod Ø. indad til Limfjorden har
det nogle faa, sparsomme Engstrækninger;
