anvendes indtil 5 Timer til lettere Arbejde, som
hverken kan skade deres Helbred ell. legemlige
Udvikling. Unge Mennesker under 18 Aar maa
ikke beskæftiges over 10 Timer pr. Dag og
indtil de er 16 Aar kun ved lettere Arbejde.
Ingen Personer under 18 Aar maa beskæftiges
efter 8 Eftm. ell. før 6 Form.

Om voksne Arbejdere bestemmes i Almindelighed
kun, at de ikke maa arbejde i Tiden fra
Kl. 6 Eftm. forud for en Søn- ell. Helligdag til
Kl. 10 Eftm. den næste Dag. Fra denne
Bestemmelse er der dog gjort Undtagelser for
Virksomheder med kontinuerlig Drift samt for
Mejerier, Avistrykkerier m. v. Endvidere kan
det ved kgl. Anrd. efter indhentet Betænkning
af det nedenfor nævnte Arbejdsraad bestemmes,
at Arbejdstiden indskrænkes i Bedrifter,
som medfører Fare for Sundheden ell. let kan
medføre Overanstrengelse. I Bedrifter med mere
end 10 Arbejdere skal der udfærdiges
Arbejdsreglementer af et noget lgn. Indhold som nævnt
under Tyskland.

Tilsynet med Lovens Gennemførelse er ordnet
paa en ganske ejendommelig og særdeles
demokratisk Maade. I hver Kommune skal
der vælges et Tilsynsraad paa mindst 3
Medlemmer samt en Formand. Raadet skal bestaa
af mindst een Kvinde og een Arbejder, samt saa
vidt muligt en Læge; Arbejderne i de under
Loven hørende Bedrifter udpeger, hvem de
ønsker valgt. Mindst to Gange aarlig skal enhver
under Loven hørende Bedrift uanmeldt
inspiceres af en af de tilsynsførende. Konstateres
herved Lovovertrædelser, skal dette meddeles
Formanden, der atter lader Meddelelsen gaa
videre til den paagældende Fabrikinspektør. De
lokale Tilsynsmyndigheder og Statens
Fabrikinspektører skal i det hele arbejde sammen i
størst muligt Omfang.

Loven bestemmer Oprettelse af et Arbejdsraad
(bestaaende af en juridisk uddannet
Formand samt to Arbejdere og to Arbejdsgivere),
der dels skal være raadgivende for det paagældende
Ministerium i Sager vedrørende denne
Lov, dels har den afgørende Myndighed i
forskellige Spørgsmaal (Bedrifters Henhøren
under Loven, Udstedelse af almindelige
Forskrifter for visse Arter af Bedrifter m. v.).

I <sp>Sverige</sp> fik man 1881 den første Lov om
Mindreaariges Arbejde i Fabrikker, der
fastsatte Aldersgrænsen for Børn til 12 Aar,
medens Arbejdstiden blev 6 Timer for Børn under
14 Aar og 10 Timer for unge Mennesker til 16
Aars Alderen. Natarbejde for disse Personer
forbødes. Lovens Gennemførelse overlodes i
Byerne til Sundhedsmyndighederne og paa
Landet til Kommunalraadene. Loven mødte saa
stærk Modstand, at den dels lempedes, dels helt
ophævedes (f. Eks. for Savværker), og dens
praktiske Bet. var næppe stor.

1889 fik man en Lov om Maskiners Beskyttelse
af lgn. Indhold som den samtidige danske
Lov, dog at der tillige optoges hygiejniske
Bestemmelser. Fra nu af overdroges Tilsynet til
særlige Fabrikinspektører, hvis Distrikter dog
var for store til, at en regelmæssig aarlig
Inspektion af de under Lovgivningen inddragne
Virksomheder kunde foretages. Loven om
Mindreaariges Arbejde revideredes Aar 1900.
Aldersgrænsen for de beskyttede Personer forhøjedes
til 18 Aar, men samtidig blev der indsat en
Bestemmelse om, at Personer over 14 Aar i visse
Tilfælde kan arbejde indtil 12 Timer, ligesom
Natarbejde med visse Begrænsninger kan
tillades, saaledes at det faktiske Fremskridt
vistnok blev ringe.

Den nugældende A. er sammenfattet i Lov
af 29. Juni 1912, der gennemgaaende maa siges at
være et Mønster paa en moderne
Arbejderbeskyttelseslov. Loven finder Anvendelse paa
enhver Art af Virksomheder, i hvilken en ell. fl.
Arbejdere beskæftiges, med flg. Undtagelser: 1)
Arbejde, der udføres i Arbejdernes eget Hjem
ell. andet Steds under saadanne Omstændigheder,
at ingen Arbejdsgiver kan anses for
ansvarlig for de Forhold, under hvilke Arbejdet
foregaar; — 2) Arbejde, som udføres af
Arbejdsgiverens egen Familie; — 3) Landbrugsarbejde,
dog at Lovens Bestemmelser om Maskiners
Beskyttelse finder Anvendelse ogsaa i dette
Tilfælde. Om Mindreaarige gælder flg. Regler:
Drenge under 13 Aar og Piger under 14 Aar
maa ikke beskæftiges i industrielle Virksomheder,
hvori der <sp>enten</sp> beskæftiges mindst 10
Arbejdere ell. (hvis Drivkraften ligger mellem
3 og 5 H. K.) mindst 5 Arbejdere, <sp>eller</sp>
anvendes Drivkraft paa mindst 5 H. K. I andre
under Loven hørende Virksomheder maa Børn
under 12 Aar ikke beskæftiges. Arbejdstiden er
fastsat saaledes: Børn under 13 Aar: 6 Timer,
under 14 Aar: 8 Timer og under 18 Aar: 10
Timer. Natarbejde mellem Kl. 7 Eftm. og 6
Form. er forbudt; dog kan unge mandlige
Arbejdere arbejde om Natten, naar der højst
arbejdes 8 Timer pr. Døgn og Natarbejdet mellem
11 Eftm. og 5 Form. ikke forekommer oftere
end hver 3. Uge.

Kvinder maa ikke arbejde de første 6 Uger
efter Nedkomsten. Natarbejde er forbudt i
Overensstemmelse med Bern-Konventionen (jfr.
ndf.).

Fabriktilsynets Organisation omordnedes
ganske ved denne L. Arbejdsinspektører fører
Tilsyn med større, industrielle Virksomheder,
Underinspektører med andre Virksomheder, hvor
Maskiner og Dampkedler kan medføre Fare for
Ulykkestilfælde, medens Sundhedsmyndighederne
(ell. hvor saadanne ikke findes:
Kommunalraadene) fører Tilsyn med de øvrige
Bedrifter, men Arbejdsinspektørerne fører Kontrol
med, at de sidstnævnte Myndigheder opfylder
deres Pligter i Henhold til Loven.

En Fremstilling af A. i de øvrige Lande er
af forholdsvis liden Interesse, dels fordi denne
Lovgivning i de sidste 10—20 Aar i de fleste
Kulturstater har antaget et ret ensartet Præg,
dels fordi en Opregning af gældende Regler
ofte giver et misvisende Billede af, hvad der
faktisk gennemføres. Her skal derfor kun med
faa Ord omtales et Par af de vigtigere Stater.

<sp>Østerrig</sp> har en meget vidtgaaende L. af
1913, nærmest efter tysk Mønster; der er
fastsat en Maksimalarbejdsdag paa 11 Timer, der
ogsaa gælder voksne Mænd; i Kulgruber maa
der kun arbejdes 9 Timer.
