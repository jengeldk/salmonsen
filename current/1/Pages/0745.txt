<chapter name="anatomisk Bestik">
<b>anatōmisk Bestik,</b> <sp>Dissektionsbestik</sp>,
et Etui, der indeholder de til Dissektion
nødvendige Instrumenter, som Sakse, Knive,
Pincetter, Kroge. Ordet bruges især om et lille
Etui, som de studerende plejer at benytte.
<i>Lp. M.</i>
</chapter>

<chapter name="anatomisk Museum">
<b>anatomisk Museum,</b> et Museum hvori
anatomiske Præparater er samlede. Saadanne a. M.
— saavel normal-anatomiske som patologisk-anatomiske
— findes ved de fleste medicinske,
veterinærvidenskabelige og zoologiske
Læreanstalter og (især de patologiske) ved mange
Hospitaler. De a. M., der udstilles paa Markeder
og ved lignende Lejligheder, er som oftest kun
lidet skikkede til at give de Besøgende rigtige
Forestillinger om de anatomiske Forhold.
<i>Lp. M.</i>
</chapter>

<chapter name="anatomisk Præparat">
<b>anatomisk Præparat</b> kaldes den
kunstmæssige Fremstilling af de anatomiske Forhold,
saaledes at man kan gøre sig disse klare ved
Anskuelse af Præparatet. Præparaterne slutter sig
dels nøje til den deskriptive Anatomi (se
<sp>Anatomi</sp>), idet man kun søger at fremstille enkelte,
bestemte af en Legemsdels Organer ell. Væv,
og, f. Eks. ved et Muskelpræparat, fjerner Hud,
Fedt, Indvolde o. s. v., der hindrer det fulde
Indblik i Anskuelsen af de Dele, man ønsker at
fremstille. Eller de slutter sig til den topografiske
Anatomi, idet man altsaa søger at bevare
alle Delene i vedk. Parti af Legemet i deres
indbyrdes Forhold. Præparater af Knoglerne kan
bl. a. faas ved, at man lader Bløddelene løsne
sig fra disse ved Forraadnelse. Man kan da
sætte Knoglerne sammen ved Staaltraad, saa at
de danner et helt Skelet. Driver man ikke
Forraadnelsen for vidt, vil dog ofte Leddekapsler og
Baand have modstaaet denne og kan bevare
Forbindelsen mellem de enkelte Skeletdele. Til
Fremstilling af Præparater af Blod- og Lymfekar
bruges ofte Injektionsmetoden, d. v. s. fra
Hjertet eller fra et større Kar sprøjtes en farvet
Masse, der senere stivner, ud i Karrene. Man
kan paa denne Maade give Pulsaarerne een
Farve (ofte rød), Blodaarerne en anden (ofte
blaa), Lymfekarrene en tredie (gul) o. s. fr. Ved
Korrosionsmetoden fyldes Karrene med en
farvet Masse, der kan modstaa stærke Syrer ell.
Alkalier; med disse ætser man saa alle Delene
bort, indtil kun Indsprøjtningsmassen bliver
tilbage, dannende en tro Gengivelse af vedk.
Karomraade. Indvolde kan tørres og lakeres ell.
opbevares i dertil egnede Vædsker o. s. fr. Til at
opbevare a. P. kan benyttes stærk Spiritus
(50—90°); men da Delene heri ofte skrumper og
mister den naturlige Farve, Blødhed og
Elasticitet, har man stræbt at finde andre Metoder, og
særlig den Kayserling'ske Vædske benyttes nu
meget. En stor Rolle spiller i de senere Aar
Præparater, vundne ved Frysning af Liget (ved
Hjælp af en Kuldeblanding) og efterfølgende
Gennemsavning ell. ved forudgaaende Hærdning
af Liget ved Indsprøjtning af en Kromsyreopløsning
i Karrene, ligesom ogsaa Gipsafstøbninger
(farvede ell. ufarvede) støbte over saaledes
hærdede Præparater kan være meget oplysende.
<i>Lp. M.</i>
</chapter>

<chapter name="anatomisk Teater">
<b>anatomisk Teater,</b> Bygning ell. Lokale
indrettet til anatomiske Foredrag og Fremvisninger.
— I Danmark aabnedes det første a. T., <i>Domus
anatomica</i>, 1644 i et paa den søndre Del af
Univ.'s Grund liggende gl. Kollegie. I Stueetagen
fandtes en Forhal, hvorfra 2 Døre til
højre førte ind til 2 Værelser, af hvilke det
første var Præparatoriet, hvor Kadaverne
præpareredes til Forelæsningerne. Ved Siden af dette
Værelse var et lille Aflukke, hvor Dissektor
gemte sine Instrumenter, og »hvor han kan
ordne sine Tanker og sine Klæder før den
offentlige Demonstration«. Ved Siden af Præparatoriet
fandtes det andet Værelse, hvor Kadaverne
skeletteredes. Til venstre for Forhallen førte en
Dør til selve det a. T. ell. rettere Amfiteater, der
var firkantet, rummeligt og meget højt med fl.
Rækker Pladser over hverandre for Tilhørerne.
Midt i Rummet stod for Kadaverne et Bord, der
kunde vendes og drejes til alle Sider. Ved en
Skranke var Bordet skilt fra de nærmeste
Tilhørere. Endelig førte en fjerde Dør fra
Forhallen til en Trappe op til et Galeri om Teatret, og
her var der Pladser for Kongen, Hoffolk og
andre Tilskuere. I Lokalet opstilledes Skeletter
af en Mand og Kvinde, Adam og Eva, og
imellem dem stilledes et kunstig forfærdiget Træ
med Slangen; desuden fandtes en Del Skeletter
af Dyr. 1728 brændte <i>Domus anatomica</i> ved den
store Ildebrand i Kbhvn, og først 1740 fik Univ.
et nyt Anatomikammer i den Bygning, som
kaldtes Auditorium og laa der, hvor nu Vestibule og
Solennitetssal er. Der var kun 2 Rum, et til
Dissektioner og et til Samlinger. 1699 omtales en
Anatomisal for Kirurgerne i Admiralgade. 1736
oprettedes <i>Theatrum anatomico-chirurgicum</i>,
en Læreanstalt for Kirurgerne. Bygningen laa
paa Købmagergade mellem Hofapoteket, der laa
lige over for Silkegade, og Amagertorv. Der
fandtes 3 Værelser, hvoraf det største var
Amfiteateret. Midt paa Gulvet stod et »anatomisk
Bord«, til højre for Indgangen var et Amfiteater,
hvor der var Plads til 200 Personer; desuden
fandtes i dette store Rum flere Skabe med
Glasdøre til anatomiske Præparater. I det andet
Værelse var Samlingerne, i det tredie
Biblioteket. Denne Bygning blev forladt efter
Oprettelsen af kirurgisk Akademi 1785, hvortil da
byggedes den endnu eksisterende Bygning i yderste
Del af Bredgade, hvor der foruden Amfiteater
er talrige store Rum til Dissektioner og
Samlinger.
<i>G. N.</i>
</chapter>

<chapter name="Anatot">
<b>Anatot</b> (nu Anata), en lidt Nord for Jerusalem
liggende By, der oftere nævnes i gl. Test. som
en Præstestad; den var Profeten Jeremias'
Hjemstavn. Fra den paa en Bjergtop liggende
By har man en smuk Udsigt over de østlige
Bjergskraaninger og Jordan-Sletten med det
døde Havs Nordende.
</chapter>

<chapter name="anatropt eller omvendt">
<b>anatropt</b> ell. <sp>omvendt</sp> kaldes i Botanikken
et Æg, hvis Navle og Ægmund ligger ved Siden
af hinanden, medens Kernefoden befinder sig i
den modsatte Ende. Det er den hyppigst
forekommende Ægform.
<i>V. A. P.</i>
</chapter>

<chapter name="Anatto (se Orlean)">
<b>Anatto,</b> se <sp>Orlean</sp>.
</chapter>

<chapter name="Anaxagoras">
<b>Anaxagoras</b> [gr. -↱go-], gr. Filosof (c. 500 f.
Kr. — 428), betegner Afslutningen paa den
ioniske Naturfilosofi. Omkring 40 Aar gammel
kom han til Athen, som netop da, efter at
Persernes Angreb paa Hellas lykkeligt var
afslaaet, voksede frem til at blive aandeligt
og politisk Midtpunkt i den græske Verden,
og A. traadte i nært Venskabsforhold til
