sine Steder i Algier, Tunis og Barka. De
mellemliggende Kyststrækninger er flade og paa
sine Steder sandede, saaledes mod det
Atlantiske Ocean navnlig Kysten af Sahara og
Kyststrækningen fra Kap Frio og næsten helt ned
til Olifant-Floden og mod Middelhavet
Strækningen fra Tripolis til Nilens Delta; ogsaa ved det
Røde Hav findes sandede Strækninger. Meget
store Partier af de tropiske Kyster optages af
Laguner med Mangroveskove, hvis flade,
sumpede Grund overskylles af Havet ved Flodtid,
men ligger tør ved Ebbetid; disse Kyster er
vanskelig tilgængelige og tillige overordentlig
usunde. Paa mange vestafrikanske Kyststrækninger
vanskeliggøres Landing yderligere ved
den mægtige Brænding (Portugisernes Calema),
som optræder selv ved roligt Vejr.

<sp>Højdeforhold</sp>. Bortset fra Nordafrika og
Kaplandet, som i længere Tid har været bedre
kendt, har man af det øvrige A. ved
Ekspeditionerne kun lært de mere overfladiske
topografiske Forhold at kende. Først i de senere
Aar, efter at man har faaet mere ordnede
koloniale Administrationer, er der paabegyndt
mere indgaaende Lokalstudier saavel i
Englands, Frankrigs og Tysklands Kolonier, som
i Belgisk Kongo. Som et Særkende ved A.'s
Terrainforhold kan deres Ensformighed fremhæves;
om end A. hverken mangler snedækte Bjerge
ell. Lavland, savner man dog de mange
mægtige Bjergsystemer og de vidtudstrakte
Lavsletter, saavel som den rige Afveksling mellem
Højland og Lavland, der navnlig karakteriserer
Europa og til Dels Amerika og Asien. A.
er i store Træk en meget stor Højslette, der
atter bestaar af mindre Højsletter, hvis største
Udvikling maa søges i Sydafrika S. f. en Linie
fra Bab-el-Mandeb til Loanda, hvor man med
nogen Ret kan tale om et Højafrika. Med den
nyere Tids Kendskab til A.'s Højdeforhold har
man forsøgt at beregne Landets Middelhøjde,
og et Middeltal af Beregningerne, der for øvrigt
svinger meget stærkt, har da givet c. 630 m.
Karakteristisk for A. er Randbjergene, der
løber parallelt med Kysten og er højere end de
indre Højsletters Middelhøjde. Disse Randbjerge
er i Særdeleshed fremtrædende paa alle Sider
af Sydafrika, i den vestlige Del af Øvreguinea,
i Senegal-Landene, i Marokko og Algier, ved det
Røde Hav og Somali-Landets Nordrand. Som
anført gives der ikke i A. store egl. Lavlande, men
der lader sig dog paapege fl. Sænkninger baade
i Nord- og Sydafrika, saaledes Tsad-Søens
Bækken (244 m), som ikke er omfangsrigt, det store
Bækken omkr. Kongo-Flodens mellemste Løb (450
m) og Ngami-Søens Bækken (900 m).
Middelhøjden for Egnene omkr. Tsad-Søbækkenet angives
til c. 630 m, omkr. Kongo-Bækkenet til c. 1200
m og omkr. Ngami-Bækkenet til 11—1200 m. A.
har ogsaa, ligesom Asien, Depressioner, ɔ:
Sænkninger, som ligger lavere end Havets Overflade.
De vigtigste af disse er: de algierske Schotts
(÷ 20—30 m), Depressionerne ved Randen af
den Libyske Ørken, Sivvah (÷ 25 m),
Birket-el-Kerun (÷ 40 m) i Fajum V. f. Nilen, samt
Depressionerne ved Abessiniens Østgrænse,
Assale-Sletten (÷ 60 m) og Assal-Søen (÷ 174 m) samt
Warabot (÷ 36 m) i Somali-Land. — A.'s Profil
fra N. til S. viser først og fremmest, at den
sydlige Del af Verdensdelen er betydelig højere
end den nordlige, og at der, om end med
Afbrydelser, finder en langsom Sænkning Sted fra
S. til N. Fra det sydligste Højland med en
Middelhøjde af 1200 m kommer man til
Ngami-Bækkenet med en Middelhøjde af 900 m, derpaa
til Vandskellet mellem Sambesi og Kongo med
1100 m, Kongo-Bækkenet med 450 m, Vandskellet
mellem Schari-Floden og Nilen med 600 m,
Tsad-Bækkenet med 240 m, Sahara med 250 m,
Ørkendepressionerne med ÷ 20 m og endelig
Atlas-Egnen med 900 m. Modsætningen er endnu større
mellem den østlige og den vestlige Del af
Fastlandet, da næsten alle de højeste Bjerge i A.
ligger Ø. f. 25° ø. L.; mod V. naar kun
Kamerun-Bjerget og Atlas-Bjergenes højeste Toppe
en Højde af 4000 m. Dersom man fra Kassala
midt imellem Massaua og Khartum trækker en
Linie til Loanda i portugisisk Vestafrika, viser
det sig, at den sydøstlige Del af Fastlandet er
afgjort højere end den nordvestlige.

Skal man nærmere beskrive de orografiske
Forhold, vil det være naturligt at begynde mod
N. med Atlas-Bjergene (s. d.), der ikke betegner
en sammenhængende Kæde, men et System af
Højsletter og mer ell. mindre sammenhængende
Bjerggrupper, som strækker sig i Retning SV.—NØ.
fra Kap Nun ved Atlanterhavet til Kap
Bon ved Middelhavet i en samlet Længde af
omtr. 2300 km. Den højeste og mest
sammenhængende Del er Høje Atlas mod SV. i
Marokko, der har en Gennemsnitshøjde af
1500—2000 m, men hvis højeste Punkt, Djebel
Aiaschin ved Mulaja-Flodens Kilder naar en Højde
af 4300 m. Parallelt med Hovedkæden løber
mod S. Anti Atlas adskilt fra den ved Wadi
Sus' Dal, og Djebel Bani, hvis Sydside følges af
Atlas-Systemets største Flod Wadi Draa.
Længere mod Ø. i Algier deler Bjergsystemet sig
i to Kæder: mod N. Lille Atlas (Arabernes
Djebel), hvis frugtbare Skraaninger ud mod
Middelhavet kaldes Tell. Som en vestlig
Fortsættelse kan den vilde Kystkæde Er Rif i Marokko
betegnes. Mod S. ligger Store Atlas, der danner
Nordranden af Ørkenen Sahara; her ligger det
vældige Bjergmassiv Djebel Aures, Algiers
højeste Punkt, der naar 2328 m. Disse to Kæder
fortsætter sig ud i Tunis og ender henholdsvis
i Kap Blanco og Kap Bon. Mellem Lille- og
Store Atlas ligger udstrakte 800—1000 m høje
Højsletter, hvor man finder en Række Saltsøer
ell. Sumpe, de saakaldte Schotts. En Række
større Schotts strækker sig langs Høje Atlas'
Sydrand fra den Lille Syrte gennem Tunis ind i
Algier i det nordlige Sahara. S. f.
Atlas-Kæden strækker sig Ørkenen Sahara (s. d.) fra
Atlanterhavet i V. til det Røde Hav i Ø. Den
tidligere Antagelse, at Sahara danner et stort
Sænkningsomraade, der overvejende laa under
Havets Omraade, er nu ganske forladt; i
Virkeligheden ligger Sahara betydelig over Havet, og
visse Dele hæver sig endog til Bjerglande, der
kan maale sig med den skandinaviske Halvøs
i Højde; kun visse Partier mod V. langs
Atlanterhavet og mod N. inden for den Store og
den Lille Syrte er Lavlande, de sidste ligger
endog stedvis lavere end Middelhavets Overflade.
