1877 og udgaar baade i dansk, norsk og svensk
Udgave. Bladet har i alt c. 1/4 Mill. Abonnenter.
Et andet stort Foretagende er »Aller's illustrerede
Konversationsleksikon« i 6 Bd, redigeret af
G. Lütken (d. 1905) (2. Udg. 1906—10). A. fik
sin Uddannelse i Aamodt's litografiske Etablissement.
Her opfandt han en Metode, hvorved man
ad kemisk Vej kan overføre Billeder fra Papiret
paa den litografiske Sten til Mangfoldiggørelse,
og belønnedes herfor med den Ørsted'ske
Medaille. 1901 overtog A. Bianco Luno's Bogtrykkeri
og arbejder nu med 40 Hurtigpresser og 11.
Rotationsmaskiner. 1912 anlagde A. sin egen
Papirfabrik i Forbindelse med Etabl. i Valby. I
hans Livsværk har hans Hustru <sp>Laura A.</sp>, f.
14. Jan. 1849, haft sin store Del og paa mange
Maader været ham en god Hjælper.
<i>J. L. L.</i>
</chapter>

<chapter name="Allergi">
<b>Allergi</b> (gr. ἄλλη »en anden«, ἔεργεια
»Virkemaade«). Ordet er dannet af <sp>v. Pirquet</sp> som
sammenfattende Betegnelse for Organismens
ændrede Reaktionsmaade over for saadanne
Stoffer, der fremkalder Antistoffer i Legemet
(<sp>Antigener</sp>). Som Eks. kan anføres, at et
Menneske, der nylig er vaccineret med
Koppevaccine, ikke igen danner de typiske
Vaccine-Blærer, naar han paa ny vaccineres.
Organismens Reaktionsmaade er altsaa her blevet
forandret. Forandringen kan være af tre Arter:
1) <sp>kvantitativ</sp>, 2) <sp>kvalitativ</sp>,
3) <sp>ændret Hurtighed</sp>, hvormed Reaktionen
indtræder. Som Eksempel paa 1) kan anføres a)
Organismens Uimodtagelighed over for Toksiner
(s. d.), den langsomt er vænnet til
(<sp>Immunitet</sp>), og b) som dennes tilsyneladende
Modsætning den stærkere Reaktion over for fornyet
Indbringelse af samme Æggehvidestof,
»Overfølsomheden« (<sp>Anafylaksi</sp>). Eks. paa 2) er
Revaccinationen (Genindpodning af Koppevaccine).
Foretages Vaccinationen paa en allerede
tidligere Vaccineret, fremkommer som Regel
ikke den for første Vaccination typiske Blære
fyldt med »Vaccinelymfe«, men derimod en rød,
over Hudens Niveau let ophøjet, haardere Plet
(Papel), tillige indtræder denne Reaktion
allerede i Løbet af 24 Timer, hvorimod Reaktionen
ved første Gangs Vaccinering først begynder
3—4 Døgn efter Vaccineringen. Revaccinationen
bliver saaledes tillige et Eksempel paa 3) den
ændrede Reaktionshastighed.

Betegnelsen A. maa forbeholdes de Ændringer
i Legemets Reaktion, der beror paa Dannelsen
af Antistoffer (s. d.), og bør ikke benyttes om
den Tilvænning, der indtræder over for mange
Gifte som Alkohol, Tobak, Morfin etc. Den
forandrede Modtagelighed her skyldes ikke
Dannelse af Antistoffer i Legemet, men er af ganske
anden Natur.
<i>O. T.</i>
</chapter>

<chapter name="allerhelligste">
<b>allerhelligste</b> (ell. »det Højhellige«) betegner
i gl. Test. noget, som i særlig Grad er indviet
og unddraget det profane. Det bruges om Altret,
i det hele Helligdommens Genstande og Ofrene.
Specielt anvendes Ordet hos Ezekiel og i
Præsteskriftet om Templets inderste Rum, som før
Eksilet kaldtes <i>debir</i>. I det stod i Salomo's
Tempel Pagtens Ark, som overskyggedes af de for
hver Ende anbragte Kerubers Vinger. Her
dvælede »Jahves Herlighed«. Stedet maatte ifl. det
præstelige Kildeskrift kun betrædes een Gang
om Aaret, nemlig af Ypperstepræsten paa
Forsoningsdagen (3. Mos. 16). Efter Eksilet var
Arken forsvundet, i det a. laa kun en Sten;
andet forefandt Pompejus ikke, da han (Aar 63)
til Jødernes Forargelse betraadte det hellige
Rum.
<i>J. P.</i>
</chapter>

<chapter name="Allers, Christian Wilhelm">
<b>Allers</b> [↱al<sub>ə</sub>rs], <sp>Christian Wilhelm</sp>,
tysk Tegner og Maler, f. i Hamburg 6. Aug. 1857
og uddannet paa Kunstskolen i Karlsruhe. A.
har leveret en Mængde træffende humoristiske
Tegninger af tysk Folkeliv, saaledes eksempelvis:
»Sølvbrylluppet«, »Bag Kulisserne hos Renz«,
»Hamburg-Billeder«, »Mikadoen«, »Meiningerne«.
(<sp>Litt</sp>.: <sp>Olinda</sp>, »Freund A.«).
<i>A. Hk.</i>
</chapter>

<chapter name="Allerup, Mathias Peter">
<b>Allerup,</b> <sp>Mathias Peter</sp>, dansk
Jernstøber og Maskinfabrikant (1799—1858), oprettede
Fyns første Jernstøberi i Odense. Han
oparbejdede her en meget betydelig Virksomhed paa
Maskinfabrikationens Omraade, særlig
Agerdyrkningsredskaber og -maskiner. Adskillige af
Landets Kirkeklokker er ogsaa blevne til der, og
1844 byggede A. Danmarks første Jernbro.
</chapter>

<chapter name="Allerup Bakker (se Jyske Aas)">
<b>Allerup Bakker,</b> se <sp>Jyske Aas</sp>.
</chapter>

<chapter name="Allerød-Lag (se Kvartærformation)">
<b>Allerød-Lag,</b> se <sp>Kvartærformation</sp>.
</chapter>

<chapter name="Allesjæles-Dag">
<b>Allesjæles-Dag</b> kaldes i den rom.-katolske
Kirke Dagen efter Allehelgens-Dag, 2. Novbr.
Den fejres til Minde om de hensovede Troende,
som endnu pines i Skærsilden, for hvis Udfrielse
de Efterlevende formanes til at bede. Dens
Oprindelse stammer fra en Pilgrim, der i Slutn.
af 10. Aarh. paa Hjemvejen fra Jerusalem i
Nærheden af Sicilien saa Flammer slaa op af
Jorden og hørte de Pinte i Skærsilden klage og
bede ham om at bevæge Munkene i Cluny til
at hjælpe til deres Udfrielse ved Bønner og
Almisser. Abbed Odilo indførte da Allesjæles-Dag i
Benediktinerklostrene, hvorfra den udbredte sig
til hele Kirken. For Protestanterne faldt den
bort sammen med Læren om Skærsilden; den
romerske Kirke lægger ikke afgørende Vægt paa
denne Fest, men Menigmand sætter megen Pris
paa den.
<i>L. M.</i>
</chapter>

<chapter name="Allevard">
<b>Allevard</b> [al↱va.r], By i det fr. Dept. Isère,
Arrond. Grenoble, ligger 475 m o. H. i den
maleriske Bréda-Dal og har (1901) 1678 Indb. Byens
Udvikling skyldes de 16° varme Svovlkilder og
det ved disse 1838 anlagte Badeetablissement,
hvor især Sygdomme i Aandedrætsorganerne
og Hudsygdomme behandles. I Omegnen findes
Gipsbrud, Jerngruber og en Smeltehytte, der
leverer fortræffeligt Jern og Staal.
<i>G. Ht.</i>
</chapter>

<chapter name="allez">
<b>allez</b> [a↱le] (fr.), gaa! af Sted!
</chapter>

<chapter name="Allgauer-Kvæg (se Kvægracer)">
<b>Allgauer-Kvæg</b> [↱alga^u<sub>ə</sub>r], se <sp>Kvægracer</sp>.
</chapter>

<chapter name="Allgemeine Zeitung">
<b>Allgemeine Zeitung</b> [↱alg<sub>ə</sub>ma^in<sub>ə</sub>-↱tsa^itoŋ],
en i München tre Gange daglig udkommende
politisk Tidende af uafhængig, liberal Retning
med et videnskabeligt Tillæg. A. Z. grundlagdes
1798 af Joh. Fried. Cotta i Stuttgart, senere
forlagdes dets Domicil til Ulm, derfra til
Augsburg, hvor det opnaaede sit Verdensry. Herfra
flyttedes det 1882 til München. A. Z. er et af de
mest fremragende tyske Blade og har stedse søgt
at bevare en objektiv Holdning i religiøs og
politisk Henseende. Af særlig Værd er dets
videnskabelige Tillæg, til hvilke Tysklands
betydeligste Lærde og Forfattere har ydet Bidrag.
</chapter>

<chapter name="Allgäu (se Algau)">
<b>Allgäu</b> [↱algâ^y], se <sp>Algau</sp>
</chapter>
