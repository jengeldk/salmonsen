en væsentlig Del af den russiske Befolkning i
denne Provins.
<i>M. V.</i>
</chapter>

<chapter name="Amurland">
<b>Amurland,</b> Egnen omkring Amurfloden i
Østsibirien. Det første Tog, Russerne foretog til A.,
var en Ekspedition af Kosakker fra Jakutsh,
som under Anførsel af Vasilij Pojarkov (1643—46)
besejlede Floden til dens Munding. 1649—51
foretoges en større Ekspedition under
Chabarov, som erobrede næsten hele Landet paa
begge Sider af Floden. Indbyggerne paakaldte
nu Kinesernes Hjælp, hvilke (1685) fordrev
Russerne, som ved Traktaten i Nertschinsk (1687)
maatte afstaa hele A. til Kina. 1848 begyndte
Russerne atter at vende sig mod A. 1849—53
undersøgte russiske Krigsskibe Amurs Munding,
og 1854 foretog Generalguvernøren over
Østsibirien, Muravjev, en Ekspedition ned ad
Floden til Mariinsk, hvorved Landet atter kom
under Rusland, uden at Kineserne foretog sig
noget for at hindre det. I de flg. Aar
grundlagdes Kosakkolonier ved Floden, og 1858
afstod Kina venstre Bred af Amur og ndf.
Sammenløbet med Ussuri begge Bredder. 1860 fik
Rusland hele Kystlandet, og endelig, 1886,
afstod Kina det sydligste Distrikt af
Mandshuriets Østkyst.
<i>M. V.</i>
</chapter>

<chapter name="amusant">
<b>amusant</b> [amy↱zã] (fr.), morsom,
underholdende; <sp>amusement</sp> [amyz↱mã],
Forlystelse, Underholdning.
</chapter>

<chapter name="Amusetter">
<sp>Amusetter</sp> [amy↱sæt<sub>ə</sub>r] er Navnet paa nogle
lette, etpundige Kanoner, hvis Opfindelse tilskrives
Grev Moritz af Sachsen omkr. 1740, og som
blev anvendt som Regimentsskyts. I Beg. blev
de trukne af Betjeningsmandskabet; senere
anvendtes dog Heste som Bevægkraft.
<i>H. H.</i>
</chapter>

<chapter name="Amyeli">
<b>Amyeli</b> (gr.), Mangel paa Rygmarv.
</chapter>

<chapter name="Amygdalaceæ (se Mandelfamilien)">
<b>Amygdalaceæ,</b> se <sp>Mandelfamilien</sp>.
</chapter>

<chapter name="Amygdalin">
<b>Amygdalin</b> C<sub>20</sub>H<sub>27</sub>NO<sub>11</sub>+3H<sub>2</sub>O, er et
kvælstofholdigt Glykosid, som indeholdes i mange
Planter af Familierne Amygdalaceae og
Pomaceae, særlig i bitre Mandler, i Kernerne af
Kirsebær, Blommer, Ferskner, Abrikoser, Æbler
o. fl. I bitre Mandler og Ferskenkerner
indeholdes 2—3 %, i Blommekerner c. 1 %, i
Kirsebærkerner c. 0,8 %, i Æblekerner c. 0,6 %. A.
blev opdaget 1830 af Robiquet og Boutron
og blev senere nærmere undersøgt, særlig af
Liebig og Wöhler. Af bitre Mandler faas A. ved
først at udpresse den fede Mandelolie, derpaa
udkoge Pressekagen med Alkohol, inddampe
Udtrækket, fælde med Æter og rense det herved
udskilte Pulver ved Omkrystallisation af
kogende Alkohol. Det danner smaa, farve- og
lugtfri, perlemorglinsende Krystaller af bitter
Smag. Det er letopløseligt i Vand og kogende
Alkohol, tungopløseligt i kold Vinaand og
uopløseligt i Æter. Det drejer Polarisationsplanet
til venstre og reagerer neutralt, ved 200°
smelter det og spaltes ved højere Temp. I vandig
Opløsning spaltes A. ved et saavel i bitre som
søde Mandler indeholdt fermentagtigt Stof —
<sp>Emulsin</sp> — i Bittermandelolie, Blaasyre og
Druesukker, og denne Omdannelse vil derfor
altid foregaa, naar bitre Mandler knuses og
henstilles med Vand. Den samme Spaltning sker
ved Kogning med fortyndet Saltsyre ell.
Svovlsyre; men en Del af Blaasyren spaltes da
samtidig til Myresyre og Ammoniak. Ved Kogning
med Alkalier spaltes A. i <sp>Amygdalinsyre</sp>
og Ammoniak. A. er i og for sig selv ikke
giftigt, men bliver først giftigt ved Spaltningen
p. Gr. a. den dannede Blaasyre.
<i>E. K.</i>
</chapter>

<chapter name="Amygdalitis">
<b>Amygdalitis</b> (gr.), Betændelse i Mandlerne,
Halssyge (se <sp>Angina</sp>).
</chapter>

<chapter name="Amygdaloid (d. s. s. Mandelsten)">
<b>Amygdaloid,</b> d. s. s. <sp>Mandelsten</sp>.
</chapter>

<chapter name="Amygdalotomi">
<b>Amygdalotomi</b> (gr.), Bortskæring af Mandlerne.
</chapter>

<chapter name="Amygdalus (se Mandeltræ)">
<b>Amygdalus,</b> se <sp>Mandeltræ</sp>.
</chapter>

<chapter name="Amygdalæ">
<b>Amygdalæ</b> (lat.), Mandler; <i>A. amarae</i>, bitre
Mandler; <i>A. dulces</i>, søde Mandler.
</chapter>

<chapter name="Amyklai">
<b>Amyklai,</b> gl., achæisk Stad i Lakonien, der
længe (til henimod 800 f. Kr.) forsvarede sin
Uafhængighed mod Dorerne, som erobrede
Landet; Byen menes at have ligget ved Eurotas i
Nærheden af det nuv. Sklavochori c. 5 km SØ.
f. Sparta. I A. laa et berømt Apollon-Tempel med
en gl. Statue af Guden, der stod paa et
alterformet Fodstykke, hvori Hyakinthos (s. d.) laa
begravet, i Midten af en stor »Trone« (hvis
Form er noget uklart beskrevet af Pausanias),
som var smykket med Relieffremstillinger af
Bathykles fra Magnesia (6. Aarh. f. Kr.). I
Nærheden af A. har Tsuntas 1889 udgravet Kuppelgrave
fra den mykeniske Tid (se <sp>Vafio</sp>).
<i>C. B.</i>
</chapter>

<chapter name="Amykos (Poseidon's Søn)">
<b>Amykos</b> [↱a´-] var efter det gr. Sagn Poseidon's
Søn og herskede over Bebrykerne i Bithynien.
Han var en vild Jætte, der dræbte alle Fremmede,
som kom til hans Land, i Nævekamp.
Da Argonauterne landede i Bithynien, udfordrede
A. dem og blev overvundet af Polydeukes;
paa den fikoroniske Cista (s. d.) er denne
afbildet i Færd med at binde den overvundne A.
til et Træ.
<i>C. B.</i>
</chapter>

<chapter name="Amykos (antiseptisk Mundvand)">
<b>Amykos,</b> et antiseptisk Mundvand bestaaende
af en alkoholisk Opløsning af forsk. æteriske Olier.
</chapter>

<chapter name="Amyl">
<b>Amyl,</b> et Alkoholradikal af Formlen C<sub>5</sub>H<sub>11</sub>;
dette Radikal er engyldigt og afledet af
Parafinen Pentan C<sub>5</sub>H<sub>12</sub>. A. som Benævnelse for
Diamyl, se <sp>Dekan</sp>.
<i>O. C.</i>
</chapter>

<chapter name="Amylacetatlampen">
<b>Amylacetatlampen</b> er af v. Hefner-Alteneck
foreslaaet anvendt som Enhed ved Lysmaalinger.
Vægen i Lampen har en Diameter af 8 mm.
Flammehøjden skal være 40 mm, og Lampen
skal have brændt c. 10 Min., inden Maalingerne
udføres. Den har da en Lysstyrke = 1 <sp>Hefnerlys</sp> =
c. 0,83 »deutsche Vereinskerze« =
c. 0,91 eng. Spermacetlys.
<i>R. T.</i>
</chapter>

<chapter name="Amylalkohol">
<b>Amylalkohol,</b> <sp>Pentylalkohol</sp>, C<sub>5</sub>H<sub>12</sub>O.
Der kendes 8 Alkoholer af denne Sammensætning.
Af disse frembyder atter den optisk uvirksomme
<sp>Isobutylkarbinol</sp>, CH<sub>2</sub>OH.CH<sub>2</sub>.CH(CH<sub>3</sub>)<sub>2</sub>,
og den optisk virksomme
<sp>Sekundærbutylkarbinol</sp>, CH<sub>3</sub>.CH<sub>2</sub>.CH(CH<sub>3</sub>).CH<sub>2</sub>OH, der
begge er primære Alkoholer, størst Interesse.
En Blanding af disse to Alkoholer er den
saakaldte <sp>Gæringsamylalkohol</sp>, der
næst Ætylalkohol dannes i størst Mængde af
Vinaandgæringen og kan udskilles af
<sp>Fuselolien</sp> fra Spiritusdestillationen.
Modersubstanserne for de Amylalkoholer, der opstaar ved
Alkoholgæringen, er Leucin og Isoleucin,
Aminsyrer, der findes i Raamaterialet.
