amnestiske findes i øverste, venstre
Tindinge-(Temporal-)Vinding. Det har vist sig, at hos
Kejthaandede findes de paagældende Centrer i de
tilsvarende Partier af Hjernens højre
Hemisfære.
<i>A. F.</i>
</chapter>

<chapter name="Afbarkning">
<b>Afbarkning</b>. Paa den Tid af Aaret, da
Træerne begynder at danne ny Vedceller under
Barken, kan denne let aftages; ellers sidder
den saa fast, at den maa skæres af. Man
afbarker staaende ell. fældede Træstammer enten
for at bruge Barken ell. for at fremme Veddets
Udtørring ell. for at værne Veddet mod de
Insektlarver, som lever under Barken; for at
berøve skadelige Naaletræsinsekter de
nødvendige Ynglepladser afbarker man undertiden de
Træstød, som bliver tilbage i Skovbunden, naar
Træerne fældes (smlg. <sp>Bark</sp>).
<i>C. V. P.</i>
</chapter>

<chapter name="Afbetalingsforretning">
<b>Afbetalingsforretning</b>. Angaaende Salg paa
Afbetaling, der jo oftest finder Sted ved Salg af
Klæder, Møbler, Bøger, Ure, Fortepianoer,
Cycler etc., findes ingen særlige Regler i dansk
ell. norsk Ret. Kontraktsfrihedens Regel er
saaledes her gældende som ved andre Aftaler,
og Sælgeren kan altsaa fastsætte hvilke Regler,
han vil, forudsat at Køberen samtykker deri. I
Tyskland derimod, hvor slige Salg i stor Stil
og ofte fra særligt derpaa anlagte A. kom i
Brug for en Menneskealder tilbage, har man
ved en Lov om <sp>Afdragshandler</sp> af 16.
Maj 1894 givet visse særlige Regler herom,
navnlig for at beskytte Køberen, der oftest vil
være den økonomisk svagest stillede i
Forholdet, mod i alt for høj Grad at blive trukket
op. Efter denne Lov kan Sælgeren vel
forbeholde sig Ejendomsretten, indtil hele
Købesummen er betalt, men fordrer han sine Ting
tilbage, fordi Kontrakten ikke opfyldes fra
Køberens Side, har han ikke Ret til at beholde
alle de til Dato betalte Afdrag, men kun, hvad
der svarer til en af Retten nærmere fastsat
Godtgørelse for Brugen af Tingen og for
Tingens Forringelse ved denne Brug. Ligeledes
maa Købesummen heller ikke forfalde til fuld
Udbetaling, blot fordi en enkelt Afbetaling er
udeblevet, men det kræves hertil, at mindst
to Afbetalinger efter hinanden er udeblevne, og
at det endnu ikke betalte Beløb udgør mindst
1/10 af Købesummen. Lignende Regler gælder i
Østerrig efter Loven om Afdragshandler af 27.
April 1896. I Danmark blev et Lovforslag om
Afdragshandler, udarbejdet nøje efter tysk
Mønster, forelagt i Rigsdagen i Samlingerne 1895—96
og 1896—97, men førtes ikke igennem,
navnlig fordi man frygtede for ved alt for
trykkende Bestemmelser for Sælgerne at afskrække
disse fra at indgaa slige Handler, hvilket til
syvende og sidst vilde være til størst Skade
for de Befolkningslag, der ikke vel er i Stand
til at købe mere kostbare Ting uden paa
Afbetaling. Nylig er imidlertid et nyt, men fra
det tidligere væsentlig afvigende fælles nordisk
Udkast til L. om Køb paa Afbetaling udarbejdet
af den 1901 og 1910 nedsatte nordiske
Civillovskommission.
<i>K. B.</i>
</chapter>

<chapter name="Afbigt">
<b>Afbigt</b> (<sp>Afbøn</sp>) ɔ: den Handling, at en
Person, som har forset sig, over for den krænkede
erkender sin Skyld og beder om Tilgivelse, blev
i tidligere Tid i temmelig stort Omfang anvendt
som Straf, bl. a. ved Æresfornærmelser. I de
moderne Straffelove kendes dette Straffeinstitut
derimod saa godt som ikke. I dansk Ret
forekommer det dog endnu i nogle ganske specielle
Tilfælde.
<i>A. Gl.</i>
</chapter>

<chapter name="Afbildning">
<b>Afbildning</b> (mat.). Om Punkters A. ved
Sestraaler gennem et fast Øjepunkt, se
<sp>Deskriptivgeometri</sp>. Ved de der omtalte A.
transformeres en Fig. til en anden, dens Billede,
og man er i Matematikken efterhaanden gaaet
over til at bruge Ordet A. om enhver
Transformation af en Fig. (se Transformationer).
<i>Chr. C.</i>
</chapter>

<chapter name="Afbinding">
<b>Afbinding</b>. 1) (med.) Herved forstaas en
Operationsmetode til Fjernelse af syge Legemsdele
ell. Svulster, naar disse staar i Forbindelse med
Legemet ved en mere ell. mindre vel udtalt
Stilk. A. bestaar da i, at man ved en Traad
af tilstrækkelig Styrke omsnører Stilken saa
stramt, at Ernæringen til det syge Parti helt
afbrydes, hvorved dette dør bort og efter nogen
Tids Forløb afstødes. Metoden er tidligere
anvendt ved meget blodrige Svulster for at undgaa
Blødning, som den simple Bortskæring kunde
medføre, og desuden var man før Antiseptikkens
Tid bedre beskyttet mod Saarsygdomme
ved A. end ved Operation med Kniv og Saks.
Nu har man næsten helt forladt Metoden, da
man ved den nyere Operationsteknik kan sikre
sig baade mod Blødning og Saarsygdomme, og
paa den anden Side Langsomheden gør A.
upraktisk i de fleste Tilfælde. Smlg. <sp>Ligatur</sp>.
<i>E. A. T.</i>

2) (<sp>tekn.</sp>) At <sp>afbinde</sp> en
Tømmerkonstruktion (f. Eks. et Bjælkelag) vil sige at
tildanne og sammenpasse de enkelte Stykker i
Konstruktionen, forinden den endelige
Forbindelse foretages. A. indbefatter altsaa dels
Fremstillingen af de særlige Former, hvormed
Tømmerstykkerne skal gribe ind i hinanden,
dels en foreløbig Samling for at sikre, at
Stykkerne passer sammen.
<i>A. O-d.</i>
</chapter>

<chapter name="Afbladning">
<b>Afbladning</b> er et Arbejde, som alene bringes
til Anvendelse ved Drivning af ikke fuldkommen
haardføre Frugttræer som Fersken, Vin og
Figen. Saa snart Bladene begynder at visne og
løsnes fra deres Plads, er det Tegn paa, at
de har afsluttet deres Virksomhed. Man
stryger da med en let Haand hen ad Grenene fra
Spidsen og nedefter. Hensigten med dette
Arbejde er at befordre Skuddenes Modning og
bringe Træets Hviletilstand til at indtræde saa
tidlig som muligt. For at skaffe Frugter paa
Espaliertræer mere Lys og Solvarme kan man
afskære de Blade, der hænger ned over
Frugten. Ved Havebrugsudstillinger i Septbr plejer
man at afblade de udstillede løvfældende Træer
og Buske.
<i>L. H.</i>
</chapter>

<chapter name="Afblæsning">
<b>Afblæsning</b> 1) kaldes Affyringen af en lille
Ladning løst Krudt i en Kanon i den Hensigt
derved at rense Løbet og Fænghullet og borttage
Fugtighed, før man paabegynder Skarpskydningen.
Den bruges kun ved Forladekanoner.

2) et Hornsignal, som i Jagtsproget betyder
Drivningens ell. Jagtens Afslutning.
</chapter>

<chapter name="afbove">
<b>afbove</b> (Søv.) ell. <sp>afbouge</sp>: at tage
Surringerne af et Skibsanker og hænge det for Boven
(Bougen) saaledes, at det er klart til at falde.
</chapter>
