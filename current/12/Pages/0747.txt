<chapter name="Ivan Løveridder">
<b>Ivan Løveridder</b> ['i.van], se <sp>Ivain</sp>.
</chapter>

<chapter name="Ivanov, Nikolai Judovitsch">
<b>Ivanov</b> [i'van<sub>å</sub>f], <sp>Nikolai Judovitsch</sp>,
russ. General, f. 1851, d. 1918(?), 1869
Underløjtnant, 1884 Oberst og Chef for Livgardens 2.
Artilleri-Brigade, Generalmajor 1894 og Chef
for Fæstningen Kronstadt. Under den russ.-jap.
Krig knyttet til Chefen for 1. mantshuriske
Hær. Efter Krigen Medlem af det kejserlige
Raad til Forsvarets Ordning 1906—08 og Chef
i Kronstadt. Ved Verdenskrigens Udbrud
beklædte han Posten som Øverstkommanderende
i Kiev Militærdistrikt og General af Artilleriet,
Aug. 1914 Øverstkommanderende over
Sydvestfronten. Hovedæren for de russ. Sejre paa
denne Front i Efteraaret 1914 tilfalder saaledes
I. og hans Generalstabschef M. V. Alexejev.
Vinteren 1914—15 fraraadede I. den da allerede
planlagte Offensiv i stor Stil paa
Sydvestfronten, men blev overstemt af Hovedkvarteret.
Efter Tyskernes Gennembrud ved Dunajek og
de flg. Nederlag mindskedes I.'s Frontafsnit,
og Foraaret 1916 afløstes han af General
Brussilov og indtog en Retraitepost som livsvarigt
Medlem af Rigsraadet og raadgivende
General-Adjudant hos Kejseren. Marts 1917 søgte han
en Aktion til Fordel for Tsaren, men uden
Held; under Sukomlinov-Processen vidnede
han mod denne; han menes at være dræbt af
Bolschevikerne 1918.
<i>A. J. W.</i>
</chapter>

<chapter name="Ivanovitsch, Feodor">
<b>Ivanovitsch</b> [i'van<sub>å</sub>vit∫], <sp>Feodor</sp>, russisk
Historiemaler og Kobberstikker, f. 1765, d. 27.
Jan. 1832 i Karlsruhe. I., af kalmukkisk Fam.,
kom som Dreng med Arveprinsesse Amalie til
Baden, uddannedes her under Becker,
derpaa i Rom, tegnede i Grækenland
Parthenon-Skulpturerne for Lord Elgin og blev efter
Hjemkomsten til Baden Hofmaler. Hans
be-kendteste Værker er en Rk. dygtige bibelske
Billeder, i graat og brunt, for den evangeliske
Kirke i Karlsruhe. Som Kobberstikker vandt
han især Ry med Stikkene (12 Blade) efter
Ghiberti's Bronzedør paa Firenze-Baptisteriets
Hovedportal.
<i>A. Hk.</i>
</chapter>

<chapter name="Ivanovo-Vosnessensk">
<b>Ivanovo-Vosnessensk</b> [i'van<sub>å</sub>v<sub>å</sub>-v<sub>a</sub>zn<sub>j</sub>e's<sub>j</sub>ænsk],
By i Rusland i Guv. Vladimir, (1910) 168500
Indb., kaldes det russ. Manchester p. Gr. a. de
mange Bomuldsvarefabrikker, der findes i
Byen og dens nærmeste Omegn. Der findes
ogsaa Jernværker og kem. Fabrikker. I.-V. er
opstaaet af to Landsbyer, der forenedes til en
By 1861. I de sidste Aartier før Verdenskrigen
voksede I.-V. med overordentlig Hast.
<i>G. Ht.</i>
</chapter>

<chapter name="Ivar">
<b>Ivar</b> (senere dansk: <sp>Iver</sp>), nord.
Mandsnavn, meget hyppigt i Danmark. Navnets
Efterled betyder »Herre«; i Forleddet har man
enten set Gudenavnet <sp>Ing</sp>, og Navnet skulde
da være en Sidenavn til Yngvar, ell. ogsaa et
Ord, svarende til det angelsaksiske <sp>iw</sp> og
oldnordiske <i>ýr</i>, der opr. betyder Takstræ,
dernæst Bue, fordi disse fortrinsvis fremstilledes
heraf; Navnets Bet. kan da gengives som
»Buekæmpe«.
<i>G. K—n.</i>
</chapter>

<chapter name="Ivarancusa- eller Vetiverrod">
<b>Ivarancusa-</b> eller <sp>Vetiverrod</sp> er lyst
rødbrune og sammenfiltrede, tynde Birødder af
<i>Andropogon muricatus</i> Retz. (<i>Vetiveria
zizanioides</i> Stapf), <i>Gramineæ</i>, hvis Hjemsted er
Forindien og Ceylon; den dyrkes bl. a. paa
Filippinerne, Reunion og i Brasilien. I. har været
anvendt medicinsk; nu tjener den til Fremstilling
af en tykflydende, sej Olie, Vetiverolie, der
finder Anvendelse i Parfumerier.
<i>B. G.</i>
</chapter>

<chapter name="Ivar Baardssøn">
<b>Ivar Baardssøn,</b> norsk Præst i 14. Aarh.,
der 1341 sendtes til Grønland, hvor han
forblev til 1379, hovedsagelig som Forvalter af
Bispestolen og dens Ejendomme. Det var
vistnok ham, der ledede den Ekspedition til
Vesterbygden, hvis Maal var at undersøge
Tilstandene der og bringe Indbyggerne Støtte mod
Eskimoernes Angreb; men da de kom derhen,
»da funde de ingen Mand, endten christenn
eller heden, uden noget villdt Fæ og Faaer«,
som de tog med sig tilbage til Østerbygden. Da
var altsaa Vesterbygden helt gaaet til Grunde.
Efter at I. var vendt tilbage til Norge,
meddelte han sin topografiske Beskrivelse af
Grønland, der er et af de mærkeligste Aktstykker
for Landets Historie. Originalen er gaaet tabt,
men der haves en gl dansk Oversættelse
deraf, der anses for meget paalidelig; der findes
ogsaa en engelsk, tysk og holl. Oversættelse.
Den danske Oversættelse er udgivet med
oplysende Anmærkninger i »Grønlands historiske
Mindesmærker«, III. Jfr »Meddelelser om
Grønland«, XX.
<i>F. J.</i>
</chapter>

<chapter name="Ivar Benløs">
<b>Ivar Benløs,</b> dansk Vikingehøvding. I. ell.
Ingvar, som han kaldes i de samtidige Krøniker,
var en af de bekendte »Lodbrogs-Sønner« og
vandt stort Ry som Anfører for Normanner;
han nævnes første Gang 855 som Fører for
Vikinger ved Englands Kyst tillige med sine
Brødre Halfdan og Ubbe, og i de flg. Aar
kommer hans Navn igen adskillige Gange; iflg.
Legenden var I. og Broderen Ubbe den hellige
Edmund's Drabsmænd (870).

I nordiske Sagn om Lodbrogs-Sønnerne
spiller I. ogsaa en betydelig Rolle, og det er fra
disse, at hans Tilnavn skriver sig, idet
allerede en dansk Overlevering fra 12. Aarh.'s Beg.
fortæller om ham, at han ingen Knogler havde
(men kun Brusk). I Sagnene udmærker I. sig
navnlig ved sine snilde Raad. (<sp>Litt</sp>.: <sp>Gustav
Storm</sp>, »Kritiske Bidrag til Vikingetidens
Historie«, Kria 1878).
<i>J. O.</i>
</chapter>

<chapter name="Ivarr Ingimundarson">
<b>Ivarr Ingimundarson,</b> isl. Skjald i første
Halvdel af 12. Aarh. Han kendes hovedsagelig
kun fra et enkelt Kapitel i Sagaen om Kong
Sigurd og Eystein; her skildres paa en smuk
Maade hans dybe Elskovssorg og Kong
Eystein's Forsøg paa at trøste ham. I., der siges
at have været af fornem Herkomst, digtede
om Kong Magnus Barfod, vistnok et Arvedigt,
om Sigurd Jorsalfar og Eystein; men intet af
disse Digte eksisterer. Endelig har han
forfattet et langt Arvedigt om Sigurd Slemmedegn
c. 1140, hvoraf en stor Del er bevaret. Digtet
er i <i>Fornyrðislag</i> og ikke synderlig poetisk.
(<sp>Litt</sp>.: <sp>F. Jónsson</sp>, »Litt. hist.«, II).
<i>F. J.</i>
</chapter>

<chapter name="Ivar Vidfadme">
<b>Ivar Vidfadme,</b> da. Sagnkonge, der kun
kendes igennem isl. Overlevering; han nævnes
der som Konge over et stort da.-sv.
Erobringsrige, der skal have haft Skaane til
Udgangspunkt. Hans Fader Halvdan blev dræbt af sin
Broder Gudrød efter Anstiftelse af dennes
Hustru Aasa, Kong Ingjald Ildraade's Datter fra
Upsal, der siden dræbte sin Husbond. I.
overtog da Riget og drog til Sverige, hvor Ingjald
