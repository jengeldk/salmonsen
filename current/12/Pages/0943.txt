de Tog, der ankommer dertil, faar et lige Nr.
Ved de danske Statsbaner følges den
Hovedregel, at Persontogene har Numre under 2000,
medens Godstog har Numre fra 2001—4000,
Person-Særtog Numre fra 4001—6000 og
Gods-Særtog Numre fra 6001—8000, og saaledes, at
Tognumrene for de tre sidste Toggrupper
dannes af de paa den paagældende Strækning
benyttede Tognumre for Persontogene ved at
lægge 2000, henh. 4000 ell. 6000 dertil.

<sp>Opslagskøreplanerne</sp> omfatter kun
de for Publikum tilgængelige, personførende
Tog og trykkes i Henh. t. international
Overenskomst paa Blade af bestemte Formater, der
bliver opstaaede paa Væggene i Banegaardenes
Ventesale, Haller, Perroner o. l. St. samt
udleverede til Hoteller, Gæstgivergaarde og forsk.
Institutioner; undertiden anbringes de paa
fritstaaende <sp>Køreplanstavler</sp>. I de senere
Aar er det almindeligt, at de Opslagskøreplaner,
som Ejendomsbanen opslaar paa sine egne
Stationer, trykkes paa gult Papir, for at Publikum
lettere kan skelne dem fra alle de andre
Opslagskøreplaner fra fremmede Baner. Paa
hvert Køreplansblad er en ell. fl. Strækninger,
der staar i Forbindelse med hinanden, ell. som
hører under et bestemt Trafikomraade, optagne.
Hver Strækning har sit Strækningsnummer, der
stemmer overens med det paa den vedføjede
Kortskitse angivne Nr. Som Regel er
Stationsnavnene anbragte i Midten, og til venstre
derfor findes, læst fra oven og nedad, i Kolonner
Afgangs- (ved større Stationer og
Knudestationer tillige Ankomst-) tiderne for de Tog, der
løber i tilsvarende Retning, medens de modsat
kørende Togs Togtider findes i Kolonner til
højre derfor, læst fra neden og opad. Desuden
er Stationsafstandene i km, Tognumrene,
Togenes Art, de i de forsk. Tog medførte
Vognklasser, Kurs-, Sove- og Spisevogne,
Tilslutningstiderne for korresponderende Tog paa andre
Strækninger m. fl. Oplysninger angivne,
ligesom forsk. Tegn giver Oplysning om, paa hvilke
Stationer der haves Lejlighed til at indtage
Maaltider, og i øvrigt om andre for de
Rejsende vigtige Forhold. M. H. t. Togenes Art
bemærkes, at f. Eks. de danske Statsbaner i de
offentlige for Publikum bestemte Køreplaner
kun skelner mellem <sp>Eksprestog</sp> (E),
<sp>Il-tog</sp> (I), <sp>Persontog</sp> (P) og <sp>blandede
Tog</sp> (B), medens Togenes Artsbenævnelse i
Tjenestekøreplanerne er anderledes og mere
specificerede, rettende sig efter Togenes
Grundhastighed (se nærmere under
<sp>Jernbanetog</sp>).

I <sp>Køreplansbøgerne</sp> er
Strækningerne og Togene ordnede paa ganske samme
Maade som paa Opslagskøreplanerne, og alle
de samme Oplysninger findes ogsaa her; ofte
er ogsaa Billetpriserne optagne deri. Ved Siden
af de officielle, af de paagældende
Baneforvaltninger selv udgivne Køreplansbøger findes
ogsaa en Mængde ikke officielle J., der enten kan
omfatte et helt Lands ell. en hel Verdensdels
Samfærdselsvæsen (Jernbaner, Dampskibe,
Postdiligencer, Automobilruter m. v.) ell. ogsaa
mindre Planer for en enkelt Bys Opland ell.
for et enkelt Trafikomraade. Af den førstnævnte
Art kan nævnes den for Danmark ved de
danske Statsbaners Foranstaltning, normalt 2
Gange aarlig udgivne »Danmarks Jernbaner —
Køreplan«, den af Hovedstyret for Statsbanerne
i Norge udgivne »Rutebok for Norge« (»Norges
Communicationer«), »Sveriges Kommunikationer,
officiel Tidtabell for Sveriges Järnvägar«,
udkommende i Sthlm 1 Gang ugentlig (ogsaa
omfattende Dampskibsruter), »Reichs-Kursbuch«,
udarbejdet i »Kursbüro des
Reichspostministeriums« og udgaaende en halv Snes Gange
aarlig, m. fl. Af andre J. kan nævnes den
danske »Fabers Rejseliste«, den tyske »Hendschels
Telegraph«, den fr. <i>L'indicateur des chemins
de fer et de la navigation</i> og den eng.
<i>Bradshaws general railway and steam navigation
Guide for Great Britain and Ireland</i> samt
endelig <i>Sleeping Car, guide officiel de la
Compagnie Internationale des Wagon-Lits et des
Grandes Expres Européens</i>, udg. af det
internationale Sovevognsselskab i Bryssel den 1. i
hver Maaned.

Til Slut skal omtales de ved de danske
Statsbaner brugte saakaldte <sp>Togplaner</sp>, der ikke
er egl. Køreplaner, men som nærmest kan
betegnes som tjenstlige, skematiske Fortegnelser
af trafik- og driftsmæssig Interesse,
indeholdende Regler for Togenes Benyttelse,
Kursvognenes (Stykgods- og Postvognes) Løb,
Togenes Oprangering, Opvarmning og Belysning,
Sporbenyttelsen paa Stationerne m. m. m.
<i>G. K.</i>
</chapter>

<chapter name="Jernbaneleveringsfrister">
<b>Jernbaneleveringsfrister,</b> de i Banernes
Befordringsbestemmelser fastsatte Tidsfrister,
inden for hvilke Banerne er forpligtede til at
levere det til Forsendelse overtagne Gods.
Fristernes Længde er forsk. i inden- og
udenlandsk Forbindelse og højere for Fragtgods end
for Ilgods og for længere Afstande end for
kortere. Fristerne hviler i den Tid, der
medgaar til Opfyldelse af Told-, Skatte- og
Politibestemmelsesforskrifter, samt i den Tid,
Driften uden nogen Skyld fra Jernbanens Side er
standset, saaledes at der midlertidig er
indtraadt en Hindring for Befordringens
Begyndelse ell. Fortsættelse. For den Skade, som
foranlediges ved Overtrædelse af Leveringsfristen,
er Banerne ansvarlige, medmindre de kan
bevise, at Overskridelsen skyldes
Omstændigheder, som de hverken har fremkaldt ell.
kunnet afværge. Den Erstatning, Banerne skal
udrede ved Overskridelse af Leveringsfristen,
beløber sig i indenlandsk Færdsel til
Tilbagebetaling af den halve Fragt for Forsendelsen, naar
der ingen Skade kan paavises ved
Forsinkelsen; paavises derimod en Skade, kan den
fordres dækket, dog ikke med, et større Beløb end
den samlede Fragt. En yderligere Erstatning
for forsinket Levering kan Afsendere sikre sig
ved at tegne Interesse i Afleveringen. Omtr.
tilsvarende Bestemmelser finder Anvendelse
ved Forsendelse af Gods i Forbindelse med de
Lande, der har tiltraadt den internationale
Overenskomst om Godsbefordring paa
Jernbaner.

Naar Leveringsfristen er overskredet med
over 30 Dage, er rette vedk. beføjet til at anse
det for tabt uden at skulle føre særligt Bevis
derfor.
<i>Wm. Herschend.</i>
</chapter>

