<chapter name="Jebjerg">
<b>Jebjerg</b> (1390: <i>Idebærgh</i>), Sogne- og
Stationsby i Nørrejylland, Salling (Nørre Herred,
Viborg Amt), c. 11 km N. f. Skive, havde 1.
Febr 1916 95 Gaarde og Huse og 459 (1906: 530)
Indb. Byen har bl. a. Kirke, Præstegaard, en
1905 opført stor Skolebygning, Folkehøjskole
(oprettet 1884), Forsamlingshus, Sparekasse
(oprettet 1874), Elektricitetsværk, Andelsmejeri,
Kro m. m. og Station paa Skive—Glyngøre
Banen.
<i>H. W.</i>
</chapter>

<chapter name="Jebsen, Peter">
<b>Jebsen,</b> <sp>Peter</sp>, norsk Forretningsmand, f.
1824 i Sundeved i Slesvig, d. 30. Oktbr 1892 i
Bergen. Som 15 Aars Dreng kom J. i en ældre
Broders Manufaktur- og Kolonialhandel i
Sønderborg; efter et Par Aars Forløb drog han
til Hamburg, hvorfra han 1843 rejste til Bergen
for at gøre sig fortrolig med norske
Handelsforhold. Han blev der for Livet. Med sikker
Forretningssans saa han, at her aabnede sig
vide Muligheder. Foreløbig kastede han sig
over Manufakturbranchen og anlagde 1846 ved
Arne i Nærheden af Bergen et mekanisk
Bomuldsvæveri. Bedriften voksede hurtig; 1849
udvidedes den med et Spinderi, 1850 med et
Farveri og 1852 med en Klædefabrik.
Efterhaanden selv mangesidig optagen paa andre
Kanter optog J. fra 1. Jan. 1863 to Brødre i
sit Firma, der fra nu af hed P. J. & Co. Dette
overdrog 1878 den nævnte industrielle Bedrift
til Aktieselskabet »Arne Fabrikker«, der er et
af Landets betydeligere i sit Slags. Den
rastløse J. gik imidlertid 1880 i Gang med Anlægget
af et Kompleks af lgn. Tekstilfabrikker, blot i
meget større Maalestok, ved Dale
Jernbanestation ikke langt fra Bergen. Ogsaa paa andre
Omraader skaffede J.'s Foretagsomhed og
Initiativ sig Afløb. Han blev efterhaanden
Skibsreder, særlig for Dampskibe, i en Udstrækning,
der i 1860'erne gjorde ham til Disponent for
Landets sandsynligvis største Tonnagemængde;
spec. indlagde han sig Fortjeneste ved fra
1860 af at oparbejde det 1852 grundlagte, men
i Forfald geraadede »Bergen'ske
Dampskibsselskab« til et mægtigt og vel funderet
Kompagni med dominerende Stilling paa Norges
Vest- og Nordkyst. Til Trods for alle disse
forskelligartede Forretningsforetagender kunde J.
alligevel finde Tid til at skænke de kommunale
o. a. offentlige Gøremaal sin Indsigt og
Arbejdskraft. 1860—64 var han et ledende Medlem af
Formandskabet i Landkommunen Haus; da han
i sidstanførte Aar flyttede til Bergen, indvalgtes
han straks i Byens Administration, hvoraf han
en lang Aarrække var Medlem. 1873 blev han
indvalgt i Stortinget, hvor han særlig gjorde
sig gældende i Told-, Jernbane- og
Skattekomiteerne. Det skyldtes for en ikke ringe Del hans
Indflydelse, at »Mellemrigsloven«
(Handelstraktaten) med Sverige 1874 blev fornyet, og at
Jæder- og Bergen-Vossebanen besluttedes
anlagte. Ved Stortingsvalget 1876 frabad J. sig
Genvalg, men 1879 modtog han atter Valg. Da
det konservative Parti, hvortil han nærmest
regnede sig, 1882 led Nederlag, trak han sig
ud af Politikken. J. bidrog ved sin initiativrige
og paa fl. Omraader banebrydende Virksomhed
til i mærkbar Grad at hæve Bergens og
Omegns økonomiske Udvikling. Hans Hjerte slog
varmt for Adoptivfædrelandets materielle og
kulturelle Fremvækst.
<i>(K. V. H.). Wt. K.</i>
</chapter>

<chapter name="Jebu">
<b>Jebu,</b> <sp>Djebbu Ode</sp>, By og Landskab i det
vestlige Afrika, ligger N. f. Lagos og paa
Nordsiden af Lagos-Lagunen og blev 1892 taget i
Besiddelse af Englænderne, da de Indfødte
med Magt søgte at hindre Trafikken gennem
deres Land, hvorved det frugtbare Indreland
vilde afskæres fra Kysten.
<i>C. A.</i>
</chapter>

<chapter name="Jebusitterne">
<b>Jebusitterne,</b> Navn paa Beboerne af
Jerusalem og dens nærmeste Omegn, som først
blev betvungne af David. I Opregningen af de
kana'anæiske Folkeslag nævnes J. med som
en særlig Folkestamme.
<i>J. P.</i>
</chapter>

<chapter name="Jecur">
<b>Jecur</b> (lat), d. s. s. <sp>Lever</sp>.
</chapter>

<chapter name="Jedburgh">
<b>Jedburgh</b> ['dзedbər<sub>ə</sub>], By i det sydøstlige
Skotland, Roxburghshire, ligger 66 km SØ. f.
Edinburgh i en dyb Dal ved Bredden af Jed.
(1918) 2752 Indb. J. er en gl By, ofte omstridt
i Krigene mellem Skotland og England. I
Middelalderen havde den en Borg og et
prægtigt Abbedi; af sidstnævnte findes Ruiner.
<i>G. Ht.</i>
</chapter>

<chapter name="Jedina">
<b>Jedina,</b> se <sp>Budduma</sp>.
</chapter>

<chapter name="Jedinovertser">
<b>Jedinovertser</b> [russ. j<sub>i</sub>d<sub>j</sub>ina'v<sub>j</sub>er<sub>ji</sub>ts], se
<sp>Raskolniker</sp>.
</chapter>

<chapter name="Jedlersdorf">
<b>Jedlersdorf</b> ['jætl<sub>ə</sub>rsdårf],
<sp>Gross-Jedlersdorf</sp>, tidligere en Landsby paa Marchfeld N. f.
Wien, 1894 indlemmet i Wiens Forstad
Floridsdorf.
<i>G. Ht.</i>
</chapter>

<chapter name="Jédo">
<b>Jédo,</b> det gl. Navn paa Japans Hovedstad,
Shogun'ernes Residensstad. Efter at
Shogundynastiet var blevet styrtet 1868, flyttede
Mikadoen sin Residens fra Kioto til J. og
forandrede Byens Navn til <sp>Tokio</sp>.
<i>M. V.</i>
</chapter>

<chapter name="Jedutun">
<b>Jedutun</b> [j<sub>ə</sub>du.'þu.n]. Navn paa et af
Sangerlavene ved Jerusalems Tempel i den
eftereksilske Tid. Naar J. nævnes i fl. Salmers
Overskrifter, kan det kun betyde, at disse Salmer paa en
ell. anden Maade tilhørte J.'s Sangerslægt og
benyttedes af den.
<i>J. P.</i>
</chapter>

<chapter name="Jefferies, Richard">
<b>Jefferies</b> ['dзefriz], <sp>Richard</sp>, eng.
Forfatter (1848—87). Som Søn af en
Wiltshirefarmer fik han kun en beskeden boglig
Uddannelse, men saa meget mere betød den
Opdragelse, han fik hos Faderen, der var intimt
fortrolig med alle Naturens Fænomener og
lærte ham at bruge sin medfødte
Iagttagelsesevne over for alt, hvad der omgav ham. Han
kom tidlig ind i en journalistisk Virksomhed,
hvor han først vakte Opmærksomhed ved
nogle Artikler om den eng. Landarbejder. Hans
Bøger som <i>Wild Life in a Southern County</i>
(1879), <i>Wood Magic</i> (1881) og <i>The Life of the
Fields</i> (1884) fortsætter, kun med endnu
intimere Viden, <i>The Complete Angler</i> og <i>Natural
History of Selborne</i>. Den alm. Læser, paa hvem
J.'s store Viden kan virke trættende, maa
søge til de to overordentlig interessante
selvbiografiske: »Bevis« (1882) og <i>The Story of my
Heart</i> (1883). (<sp>Litt</sp>.: <sp>Walter Besant</sp>,
<i>The Eulogy of R. J.</i> [London 1887]; <sp>Salt</sp>,
<i>R. J.</i> [London 1893]; <sp>Edward Thomas</sp>,
<i>R. J.</i>; <sp>Ellen Key</sp>, »Tankebilder«, II).
<i>I. O.</i>
</chapter>

<chapter name="Jefferisit">
<b>Jefferisit,</b> et brungult, glimmeragtigt
Mineral, mere vandholdigt end alm.
Magnesiaglimmer, forekommer i ofte store Tavler i
Aarer i Serpentin ved West Chester i
Pennsylvania.
<i>(N. V. U.). O. B. B.</i>
</chapter>

