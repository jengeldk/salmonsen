hist.-kirkelige Arbejder, af hvilke der ikke er levnet
os mange, hører »Ridderen knælende for
Madonna« i Londons Nationalgaleri og »Kristus
overrækker Peter Kirkens Nøgler« i
Prado-Museet i Madrid. Højest naar han i sine
Portrætter: Portrættet af Dogen Loredano, af en
Domherre (Wiens Hofmuseum) og af Grev
Raimund Fugger (Berlins Museum).
<i>A. Hk.</i>
</chapter>

<chapter name="Catene">
<b>Catene</b> (<sp>catena</sp>, Lænke) betegner en Slags
Kommentar til den Hellige Skrift, der er
udarbejdet ved en simpel Sammenstilling af
tidligere Fortolkeres Udtalelser »som Led i en
Kæde«. Saadanne Værker haves fra den
byzantinske Tid, hvor Eksegesen ganske
uselvstændigt i et og alt byggede paa Fædrenes
Overlevering; talrigst forefindes de til 1. Mosebog,
Hiob, Psalmerne, Jesaja, Højsangen samt
Matthæus- og Johannesevangeliet; sjældnere
derimod til de paulinske Breve. Undertiden staar
de som Randkommentarer omkr. Teksten; men
den ydre Anordning er i øvrigt ret forsk. Deres
Værdi ligger navnlig i, at de har bevaret
Brudstykker af eksegetiske Værker, som ellers er
gaaede til Grunde; men de talrige anvendte
Forkortelser har i Reglen medført en Mængde
Afskriverfejl. En fortrinlig Katalogisering af c.
450 Catenehaandskrifter er (1902) besørget af
Karo og Lietzmann; men adskillige af disse
foreligger endnu ikke i brugbare Udgaver.
<i>H. M.</i>
</chapter>

<chapter name="Catesby, Mark">
<b>Catesby</b> [↱ke<sub>i</sub>tsb<sub>i</sub>], <sp>Mark</sp>, eng. Naturforsker
(c. 1680—1749), foretog lange Rejser i Amerika
og skrev herom <i>Natural history of Carolina,
Florida and Bahama islands</i> (3. Oplag 1771)
og <i>Hortus britano-americanus</i> (2. Oplag 1767).
</chapter>

<chapter name="Catgut">
<b>Catgut</b> [↱kätg<sub>ă</sub>t] (eng.), egl. Kattetarm. Ordet
benyttes som Fællesnavn for Strenge ell. Snore,
fabrikerede af Dyretarme, der skrabes, renses
og snos. C. bruges dels til Instrumentstrenge,
dels i Kirurgien som Materiale til Underbinding
af Blodkar og til Syning af Saar. Til kirurgisk
Brug har C. den Fordel fremfor Silke og anden
Traad, at den efter nogen Tids Forløb opløses
og ikke som de andre Stoffer bliver liggende i
Saaret ell. maa klippes bort. Vanskeligheden
ved C. ligger i, at den i raa Tilstand, p. Gr. a.
dens Oprindelse fra døde Dyr, er i Besiddelse
af stor Smitteevne, saa man ved den kan
indføre Saarsygdomme i Saarene. Men ved
Behandling med desinficerende Stoffer (Karbolsyre,
Jod, Sublimat) ell. navnlig ved stærk Ophedning
kan C. gøres uskadelig i den nævnte Henseende.
<i>E. A. T.</i>
</chapter>

<chapter name="Catha">
<b>Catha</b> [-ta] Forsk., Slægt af Benvedfam. med
en enkelt Art, <i>C. edulis</i> Forsk. (arab. <sp>Khat</sp>),
Busk med modsatte læderagtige og savtakkede
Blade og traadformede Akselblade; temmelig
smaa Blomster i smaa Kvaster i Bladhjørnerne.
Kapsel. Busken har hjemme i Abessinien, men
dyrkes baade der og i andre Egne af Afrika.
De tørrede Blade anvendes til Stimulering, til
Te (<i>Abessinisk Te</i>), tygges som Tobak, og
gælder i nogle Egne for at være beskyttende
mod Pest.
<i>A. M.</i>
</chapter>

<chapter name="Catharistes (se Gribbe)">
<b>Catharistes</b> [-ta-], se <sp>Gribbe</sp>.
</chapter>

<chapter name="Cathartes">
<b>Cathartes</b> [-tar-] (Hønsegribbe), se <sp>Gribbe</sp>.
</chapter>

<chapter name="Cathartica (d. s. s. afførende Midler)">
<b>Cathartica</b> [-↱tar-], d. s. s. <sp>afførende
Midler</sp>.
</chapter>

<chapter name="Cathartin">
<b>Cathartin</b> [-tar-], <sp>Cathartinsyre</sp>,
Betegnelse for de virksomme Stoffer i Sennesblade;
nu anses C. som en uren Blanding af Glykosider,
der ved Spaltning giver Krysofansyre og
Emodin.
<i>B. G.</i>
</chapter>

<chapter name="Cathcart, William Shaw og George">
<b>Cathcart</b> [↱käþka<sub>ə</sub>t], 1) <sp>William Shaw</sp>,
Greve, britisk General, f. 17. Septbr 1755 i
Petersham, d. 16. Juni 1843 ved Glasgow. Forinden
sin Indtrædelse i Hæren 1777 havde han
studeret Jura i Glasgow og Dresden. Han deltog med
Udmærkelse i den amer. Revolutionskrig,
udnævntes allerede 1779 til Major og kort efter
til Oberstløjtnant. P. Gr. a. et næsten ødelagt
Helbred vendte han tilbage til England 1780.
1788 fik han Sæde i Overhuset, udnævntes 1790
til Oberst og 1793 til Brigadegeneral. I denne
Stilling deltog han i Felttoget i Flandern,
avancerede 1794 til Generalmajor og udmærkede sig
særlig i Slaget ved Buren. 1801 forfremmedes
han til Generalløjtnant og var 1803—05
Øverstbefalende i Irland, 1805 sattes han i Spidsen
for den Hær, der sendtes til Tyskland for at
understøtte Østerrigerne; men her udrettede
han intet. Han kaldtes tilbage til England, blev
Højestbefalende over Styrken i Skotland og
førte 1807 Kommandoen over Ekspeditionen mod
Kbhvn. Til Belønning herfor fik han ved
Tilbagekomsten Pairsværdigheden, og en Sum paa
300000 £ bestemtes til Deling mellem C. og
Admiral Gambier. Han fik igen Overkommandoen
i Skotland og udnævntes 1812 til General. 1813
ansattes han som Gesandt ved det russ. Hof og
som Repræsentant for England ved den russ.
Hær. Han optraadte her som Raadgiver, udfoldede
i sin Stilling som Gesandt en meget betydelig
Dygtighed og udøvede en ikke ringe Indflydelse paa
Begivenhedernes Gang. Han blev i Rusland som
Gesandt til 1821, da han vendte tilbage til England,
hvor han endnu i nogle Aar med megen
Interesse tog Del i de politiske Begivenheder.

2) <sp>George</sp>, britisk General, ovenn.'s Søn, f.
1794 i London, d. 5. Novbr 1854 paa Krim. I
Krigen 1813—14 ledsagede han sin Fader og
opholdt sig ved de Allieredes Hovedkvarter. Efter
Napoleon's Tilbagekomst fra Elba ansattes han i
Wellington's Stab og deltog i Slaget ved
Waterloo. 1828 forfremmedes han til
Regimentskommandør og gjorde nu Tjeneste i Kolonierne
indtil 1834, da han tog sin Afsked. 1837 traadte
han igen ind i Hæren ved Udbrudet af Oprøret
i Kanada. Han fik Overkommandoen over en
Del af de eng. Tropper, undertrykte Opstanden
og vendte 1844 tilbage til England. 1851 fik han
Generalmajors Rang og anvendtes 1852 som
Leder af Ekspeditionen mod Kafferne, som han
besejrede. I Krimkrigen førte han 4. Division,
deltog i Slaget ved Alma og faldt som Chef for
Divisionen ved Inkerman. Om sit Ophold i de
Allieredes Hovedkvarter har han skrevet en
meget interessant Afh. <i>Commentaries on the
war in Russia and Germany in 1812 and 1813</i>
(London 1850).
<i>B. P. B.</i>
</chapter>

<chapter name="cathedra">
<b>cathedra</b> [-↱te.-] (gr.-lat.), Lænestol, Kateder,
Bispesæde, <i>c. Petri</i>, Peters Stol, den pavelige
Stol. Pavens Afgørelser <i>ex c.</i> i Tros- og
Ordenssager er efter det vatikanske Koncils dogmatiske
Forskrifter ufejlbare (<i>irreformabiles ex sese
non autem ex consensu ecclesiæ</i>).
<i>L. M.</i>
</chapter>
