stort anlagte Karakterer, stillede i ydre og
indre Kamp, som gennem Brøde og Bod naar
Salighed. Hans Romaner er spændende, godt
komponerede og virkningsfulde, om end
Maskineriet bagved hyppigt, navnlig i hans senere
Bøger, skinner lidt groft igennem. <i>The Prodigal
Son</i> og delvis <i>The Bondman</i> foregaar paa Island,
men hans Lokalkolorit er her temmelig
overfladisk, og om noget dybere Kendskab til
sociale Forhold er der ikke Tale. En Del af hans
litterære Kritikker har han samlet i <i>Cobwebs
og Criticism</i> (1881). Til <i>Great Writers</i> har han
leveret <i>Life of Coleridge</i>. Efter Opfordring af den
russ.-jød. Komité undersøgte han Jødernes Stilling
i de russ. Grænseegne. De fleste af hans Romaner
er oversatte til Dansk. (<sp>Litt.</sp>: <sp>Kenyon</sp>, <i>H. C.,
the Man and the Novelist</i> [1901]).
<i>I. O.</i>
</chapter>

<chapter name="ça ira">
<b>ça ira</b> [sa-i↱ra] (ɔ: »det skal gaa«), fransk
Gadevise fra Revolutionstiden; Musikken er en
gammel Dansemelodi, medens Teksten
tilskrives en Gadesanger, Ladré; Omkvædet, der har
givet Sangen Navn, fik under Rædselsperioden
Formen:
<poem>Ah! ça ira, ça ira, ça ira,
Les aristocrates à la lanterne!</poem>

(»Paa Lygtepælen med Aristokraterne«).
<i>S. L.</i>
</chapter>

<chapter name="Cairina">
<b>Cairina</b> (<sp>Moskusand</sp>), se <sp>Ænder</sp>.
</chapter>

<chapter name="Cairn">
<b>Cairn</b> [kæ.<sub>ə</sub>n] (<sp>Carn</sp>), eng., opr. keltisk Ord,
der betegner et Fremspring, Banke o. l. og
findes i adskillige Stednavne i gammelkeltiske
Lande. Arkæol. betegnes herved
Oldtidsmindesmærker af sammenhobede utilhugne Sten, fra
Stenalderen oftest saaledes, at de omslutter et
større ell. mindre Stenkammer. Ofte er C.
meget store (ved New Grange: 22—23 m høj, 100
m i Tværmaal, med et stort Kammer). De
svarer saaledes til en Del af de nordiske
Stenaldermindesmærker. Oftest er de runde. Fra
Bronzealder og senere Tid er de mindre og
omslutter simplere byggede Grave; for en
væsentlig Del bestaar de dog af Sten, modsat
Jordhøjen (<i>barrow</i>). — C. er ogsaa rejste ell. dog
øgede i nyere Tid paa keltisk Grund. I nogle af
Højlandene er de op til nyeste Tid dannede
ved Sammenkastning af Sten paa det Sted, hvor
man paa Vejen til Kirkegaarden gjorde Holdt
med en fornem Afdøds Baare, og denne C.
øgedes, saa længe Mindet om den Døde
bevaredes (Gælisk Talemaade: <i>Cuiridh nu clach
ad charn</i> ɔ: Jeg vil føje en Sten til din C.).
Andre er rejste til Minde om berømmelige ell.
rædselsfulde Begivenheder (Mushets C. i Kings
Park, Edinburgh, til Minde om et Mord). C. fra
Oldtiden og senere har endvidere spillet en vis
Rolle som Stævne ved Folkemøder, Opbud o. l.
<i>H. A. K.</i>
</chapter>

<chapter name="Cairnes, John Elliot">
<b>Cairnes</b> [↱kæ.<sub>ə</sub>n<sub>e</sub>s], <sp>John Elliot</sp>, britisk
Socialøkonom, f. 26. Decbr 1823 i Irland, d. 8.
Juli 1875 i London, studerede i Dublin, hvor
han 1856 blev Prof. i Socialøkonomi. Allerede
1857 lod han sine Forelæsninger trykke under
Titel <i>The Character and logical method of
political economy</i> (2. reviderede Udg., 1875), en
klar Udredning af den økonomiske Videnskabs
Metode og Hovedprincipper fra den
abstrakt-deduktive Skoles Standpunkt og i nær
Tilslutning til Ricardo. 1862 udgav C. det
banebrydende Værk <i>The slave power</i>, en fortræffelig
hist.-sociologisk Undersøgelse af Slaveriet som
Samfundsinstitution med Paavisning af, hvor slet
det fra økonomisk Synspunkt opfylder sit
Formaal; Bogen blev et Forsvarsskrift for
Nordstaterne i den ulmende amer. Borgerkrig.
1866—72 var C. Prof. i London, men maatte trække
sig tilbage som <i>emeritus</i>, nedbrudt af en stadig
forværret Gigtsygdom. Fra Sygelejet udgav han
1873 to Bd <i>Political essays</i> og <i>Essays in
political economy, theoretical and applied</i> samt 1874
sit Hovedværk <i>Some leading Principles of
Political Economy, Newly expounded</i>. Som
økonomisk Tænker er C. udgaaet fra den
Ricardo-Millske Skole, men hans skarpe Analyse af dens
Hovedprincipper fører ham ud over det
abstrakt-deduktive Standpunkt, hvori selv Mill er
bundet. C. kom ved sin indgaaende Kritik af
sine »ortodokse« Forgængere til at gøre et
mærkbart Skaar i deres Autoritet; han bereder
Overgangen til de flg. Decenniers betydeligste
Teoretiker i eng. Socialøkonomi: Alfred
Marshall. C.'s Fremstilling udmærker sig ved sin
Klarhed og smukke Form.
<i>K. V. H.</i>
</chapter>

<chapter name="Cairngorm Stone">
<b>Cairngorm Stone</b> [↱kæ.<sub>ə</sub>ngå<sub>ə</sub>m-↱sto<sub>u</sub>n], d. s. s.
<sp>Røgtopas</sp>, se <sp>Kvarts</sp>.
</chapter>

<chapter name="Cairngor(u)m">
<b>Cairngor(u)m</b> [↱kæ.<sub>ə</sub>ngå<sub>ə</sub>m ell. -går<sub>ə</sub>m] (d.
v. s. »blaa Bjerge«), Bjerggruppe i
Grampians-Bjergene. De højeste Toppe, som Ben
Muichdhui ell. Macdui (1309 m) og C. (1248 m), bærer
paa Steder, der ligger i Læ, hele Aaret igennem
Sne. I C. findes smukke, gule ell. brune
Bjergkrystaller, <sp>C.-Stene</sp>, der forarbejdes til
Nipsgenstande o. l.
<i>G. Ht.</i>
</chapter>

<chapter name="Cairns, Hugh M' Calmont, Lord">
<b>Cairns</b> [↱kæ.<sub>ə</sub>nz], <sp>Hugh M' Calmont</sp>,
Lord, eng. Statsmand, f. Decbr 1819, d. 2. Apr.
1885, uddannedes ved Dublins Univ. og blev
1844 Sagfører i London. Han valgtes 1852 til
Underhuset som konservativt Medlem for
Belfast, udmærkede sig tidlig som Taler ved sin
jur. Klarhed og Skarphed og blev 1858—59
<i>Solicitor general</i>. Han tog 1866 ivrig Del i
Kampen mod Gladstone's Forslag til en Valgreform
og var en kort Tid <i>Attorney general</i> i det ny
konservative Ministerium, men udtraadte af det
politiske Liv, da han fik en Post som Dommer.
Dog allerede Febr 1867 blev han ophøjet til Peer
for at kunne forstærke sit Parti i Overhuset,
og da Ministeriet Febr 1868 omdannedes, blev
han Lordkansler indtil Decbr s. A. Som Peer
havde han taget vigtig Del i Forhandlingen om
Valgreformen og søgt at ændre den i mindre
frisindet Retning; ligeledes var han 1869
Oppositionens Leder i Kampen mod den irske
Kirkelov. Endelig blev C. 1874—80 paa ny
Lordkansler og afsluttede i denne Stilling den store ny
Retsordning. 1878 blev han ophøjet til Jarl C.
<i>E. E.</i>
</chapter>

<chapter name="Cairn Terrier">
<b>Cairn Terrier</b> [↱kæ.<sub>ə</sub>n-], eng. Hunderace,
se <sp>Hunde</sp>.
</chapter>

<chapter name="Cairo (By i U. S. A.)">
<b>Cairo</b> [↱kæ.ro<sub>u</sub>], By i U. S. A., Stat Illinois,
ligger ved Mississippis og Ohios Sammenløb 88
m o. H. (1910) 14548 Indb. C. driver Handel
med Korn og Bomuld.
<i>H. P. S.</i>
</chapter>

<chapter name="Cairo (se Kairo)">
<b>Cairo,</b> Hovedstaden i Ægypten, se <sp>Kairo</sp>.
</chapter>

<chapter name="Cairoli, Benedetto">
<b>Cairoli</b> [↱ka^i-], <sp>Benedetto</sp>, ital.
Statsmand, f. 28. Jan. 1826 i Pavia, d. 8. Aug. 1889, deltog
allerede 1848 i Frihedskampen mod Østerrig og
maatte senere udvandre til Kongeriget Sardinien.
1859 kæmpede han bl. Garibaldi's Alpejægere og
