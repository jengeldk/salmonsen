tilbageerobret af Grækerne, genopbygget og
befæstet, erobredes (1326) af Sultan Osman efter
en tiaarig Belejring og gjordes til de tyrkiske
Sultaners Residens. B. blev 1402 afbrændt af
Mongolerne under Timur Lenk. B. har i nyere
Tid fl. Gange lidt meget ved Jordskælv. Særlig
slemme var tre Jordskælv 1855. Ruiner i
Omegnen viser Byens store Areal i dens
Blomstringstid.
<i>M. V.</i>
</chapter>

<chapter name="Brussavin">
<b>Brussavin,</b> en god Bordvin fra Omegnen af
Brussa. Den minder om Sauterne, men har
en meget strammere Smag og en noget grønlig
Farve.
<i>K. M.</i>
</chapter>

<chapter name="Bruta (se Gumlere)">
<b>Bruta,</b> se <sp>Gumlere</sp>.
</chapter>

<chapter name="brutal">
<b>brutal</b> (fr. af lat. <i>brutus</i>), dyrisk, raa, grov.
<sp>Brutalitet</sp>, Dyriskhed, Raahed, Grovhed i
Ord ell. Gerning, <sp>brutalisere</sp>, opføre sig
raat, behandle raat.
</chapter>

<chapter name="Brut, le">
<b>Brut, le</b> [l<sub>ö</sub>-↱bryt] ell. <i>la Geste des Bretons</i>,
et gl. fr. Digt, forfattet af Wace omtr. 1155;
det reproducerer Gotfred af Monmouth's
berømte Krønike <i>Historia Regum Britanniæ</i> (se
<sp>Artus</sp>). Digtets Navn skyldes Hovedhelten
<sp>Brutus</sp>, fra hvem Briterne mentes at
nedstamme.
<i>Kr. N.</i>
</chapter>

<chapter name="Bruttium">
<b>Bruttium</b> kaldtes i Oldtiden den sydligste
Del af Halvøen Kalabrien, grænsende imod N.
til Lukanien. Apenninerne fylder her omtr. hele
Landet og var bedækkede med yppige
Naaleskove, Sila, hvorfra man fik udmærket
Bygningstømmer og navnkundig Harpiks; ellers
egnede Indlandet sig mest til Kvægavl. Kysten
blev tidlig bedækket med græske Kolonier som
Rhegium, Croton, Locri o. fl.; af Byer i det
Indre kan nævnes Consentia. Urbefolkningen i
det Indre blev undertrykt af indvandrede
Lukanere, der dog skilte sig fra deres Landsmænd
og af disse kaldtes <sp>Bruttier</sp> (gr. <i>Brettioi</i>),
hvad der skal betyde Oprørere. I Krigen imod
Pyrrhus stod disse Folk Romerne imod og blev
underkastede 277—272 f. Kr. Siden sluttede de
sig til Hannibal; efter hans Fordrivelse blev
de behandlede meget haardt, snarere som
Romerfolkets Trælle end som Forbundsfæller, og
fra den Tid kom Landet overhovedet i Forfald.
<i>Kr. E.</i>
</chapter>

<chapter name="brutto">
<b>brutto,</b> ital. Ord for <sp>smudsig</sp>,
<sp>ubearbejdet</sp>, <sp>raa</sp>, bruges med overført Bet. navnlig
i Sammensætningen <sp>Bruttovægt</sp>, Vægten af
en Vare uden Fradrag af Indpakningen
(<sp>Emballagen</sp>, s. d.). Vægten af Indpakningen
(Kasse, Tønde, Sæk o. s. v.) kaldes <sp>Tara</sp>
(s. d.). Naar Taraen fradrages Bruttovægten,
fremkommer <sp>Nettovægten</sp> (<i>netto</i>, ital., <sp>ren</sp>,
<sp>pletfri</sp>, <sp>redelig</sp>), Vægten af Varen uden
Indpakning. I lgn. overført Bet. bruges b.
ogsaa i andre Sammensætninger, f. Eks.
<sp>Bruttoindtægt</sp>, Indtægten af et Foretagende uden
Fradrag af visse Omkostninger; naar alle
Omkostninger er fradragne, fremkommer
<sp>Nettoindtægten</sp>. <sp>Bruttofragt</sp>, den Fragt,
et Skib tjener paa en Rejse uden Fradrag af
de ved Rejsen foraarsagede Omkostninger o.
s. v. <sp>Bruttoavance</sp> og <sp>Nettoavance</sp>
se <sp>Avance</sp>; <sp>Bruttobudget</sp> se <sp>Budget</sp>.
<i>(C. V. S.). Th. O.</i>
</chapter>

<chapter name="Brutto-Tonnage">
<b>Brutto-Tonnage</b> [-tå↱na.sj<sub>ə</sub>], et Skibs
Brutto-Deplacementtonnage er Vægten i Tons à 1000
kg af Skibet, lastet til den dybeste Vandlinie.
Denne Vægt indbefatter Egenvægten af Skibet
med Tilbehør og Inventarium samt Vægten af
Ladningen. Et Skibs Brutto-Registertonnage er
det samlede Kubikindhold af alle Skibets Rum
udtrykt i Registertons. 1 Registerton svarer til
et Kubikindhold af 100 engelske Kubikfod ell.
2,83 m<sup>3</sup> (se i øvrigt <sp>Tonnage</sp>).
<i>H. P. C.</i>
</chapter>

<chapter name="Brutus (3 romere)">
<b>Brutus,</b> 1) <sp>Lucius Junius</sp>, rom.
Sagnhelt, Stadens Befrier for Kongedømmet, skal
have været en Søn af M. Junius og Tarquinia,
Kong Tarquinius Priscus' Datter. Da
Tarquinius Superbus dræbte alle hans Slægtninge,
undgik han Døden ved at anstille sig som
sindssvag; deraf hans Tilnavn B. Da han siden
ledsagede Kongens Sønner til Oraklet i Delfi,
spaaedes der, at den, der først kyssede sin
Moder, vilde komme til at beherske Rom; B.
faldt straks ligesom tilfældig ned, saaledes at
hans Læber berørte den moderlige Jord. Efter
at Lucretia's Død havde bragt Uvillien mod
Tarquini'ernes Tyranni til Udbrud, stillede B.
sig i Spidsen for Bevægelsen og bevægede
Folket til at afsætte Kongen og forvise ham og
hans hele Slægt. B. og Lucretia's Ægtefælle
Tarquinius Collatinus blev Stadens første
Konsuler (509 f. Kr.). Da hans Sønner deltog i en
Sammensværgelse til Fordel for de Fordrevne,
lod B. dem henrette; selv faldt han kort efter
i Kampen imod Tarquinius. Republikken
hædrede siden B., hvis hele Historie tilhører
Sagnets Rige, paa mange Maader; paa en Række
Mønter ses hans Hoved, oftest med Frihedens
paa den modsatte Side.

2) <sp>Marcus Junius</sp>, den sidste
Forkæmper for den rom. Republik, f. 85 f. Kr., Søn af
Marcus Junius B. og Servilia, en Stifsøster til
den yngre Cato. Skønt Pompejus havde ladet
hans Fader dræbe, sluttede han sig til denne
Mand, i hvem han saa en Forsvarer af Roms
gl. Frihed; efter at have kæmpet med ved
Pharsalus gik han dog over til Cæsar, der
behandlede ham med stor Udmærkelse og 44
gjorde ham til Prætor med Løfte om at faa
Makedonien til Prov. Alligevel forenede han
sig med Cæsar's Modstandere, da man mindede
ham om hans store Stamfaders Rolle, og deltog
selv i Drabet 15. Marts; men han hindrede, at
ogsaa M. Antonius blev dræbt sammen med
Cæsar. Denne forstod nu at ophidse Folket mod
Morderne, og disse blev nødsagede til at
forlade Byen. Over Athen, hvor talrige ansete
Romere sluttede sig til ham, begav B. sig til
sin Prov., senere til Syrien og Lilleasien, hvor
han forenede sig med Cassius. 42 vendte begge
tilbage til Makedonien med en talrig Hær og
slog Lejr ved Philippi; hertil kom Triumvirerne
Antonius og Oktavian i Efteraaret. Der opstod
et Dobbeltslag, og medens B. paa venstre Fløj
sejrede fuldstændig over Oktavian, blev Cassius
slaaet af Antonius og dræbte sig selv. 20 Dage
efter vovede B. et nyt Slag; denne Gang blev
han overvundet, og paa Flugten styrtede han
sig i sin Fortroliges, Strato's Sværd. Hans
Hustru Porcia, en Datter af Cato, dræbte ogsaa
sig selv. En Del Breve fra B. er bevarede bl.
Cicero's Brevveksling; af Portrætter af B. findes
der adskillige.
