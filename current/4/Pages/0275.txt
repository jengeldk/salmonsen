<chapter name="Bull, Henrik Johan">
<b>Bull,</b> <sp>Henrik Johan</sp>, norsk
Forretningsmand, f. 13. Oktbr 1844 i Stokke, Jarlsberg og
Larviks Amt, drev i mange Aar Skibsrederi i
Tønsberg og har siden 1897 været bosat i Kria,
hvorfra han har bestyret
Hvalfangstekspeditioner til de antarktiske Egne. B. fik i Stand en
1893—95 udført, overvejende af Kommandør
Svend Foyn bekostet Ekspedition til Sydishavet
med Sælfangeren »Antarctic«, der blev ført af
Kaptajn L. Kristensen, en erfaren Ishavsfarer.
B. deltog i Rejsen og skildrede den i <i>The cruise
of the Antarctic</i> (1896; norsk Udg. »Sydover.
Ekspeditionen til Sydishavet«, 1898; ogsaa en tysk
Overs.). For at fortsætte sine Undersøgelser og
nyttiggøre Erfaringerne fra
Sydhavsekspeditionen for Hvalfangst i de antarktiske Farvande,
udrustede B. selv 1906 en Motorskonnert
»Cathrine«, ført af Kaptajn A. H. Rée. Det
nærmeste Maal var denne Gang Crozet-Øerne for
Fangst af Sø-Elefanter. Skibet strandede paa
den ubeboede Possession-Ø, hvor B. og hans
Folk under store Savn fristede Livet i 2 1/2
Maaned, før de blev undsatte af et forbirejsende
eng. Dampskib. Ekspeditionens Forløb og det
ufrivillige Ophold paa den øde Sydhavsø
fremstillede B. i Decbr-Hæftet 1907 af <i>Pall Mall
Magazine</i>. Efter sin Hjemkomst fik B. i Stand
et Hvalfangst-Aktieselskab for at jage i de
antarktiske Farvande og blev derved en af
Pionererne i denne, senere saa blomstrende norske
Næringsvej.
<i>K. V. H.</i>
</chapter>

<chapter name="Bull, Jacob Breda">
<b>Bull,</b> <sp>Jacob Breda</sp>, norsk Forf., f. 23.
Marts 1853 i Rendalen, blev <i>cand. theol.</i> 1876,
grundlagde Nyhedsbladet »Dagen«,
Vittighedsbladet »Krydseren« og det illustrerede 14-daglige
Tidsskr. »Folkebladet«. Som Forf. fremtraadte
B. først i 1890'erne med et Par Skuespil »Uden
Ansvar« og »Alvorsmænd«, hvis Tendens var
moralsk forarget over for de radikale
Anskuelser i Tidens Litt. Ogsaa senere har B. i
Romaner som »Livets Triumf« (1911) og »Lys
Hævn« (1913) vist lgn. Tendens. Langt
betydeligere er hans Folkelivsskildringer fra
Østerdalen, som giver paalidelige og følte Billeder
fra Bøndernes Liv. I en hel Række Bøger af
denne Art, Fortællingsamlinger og større
Romaner (»Eline Vangen«, »Østerdalskongen«,
»Glomdalsbruden«, »Fonnaasfolket«, »Knut Veum«
o. fl.) har B. nedlagt udmærket Kunst. Fra den
nationale Historie har B. hentet Motiverne til
sine patriotiske Digte, hvoriblandt den store
Cyklus »Af Norges Frihedssaga« (1897) gjorde
stor Lykke, sine hist. Romaner og Skuespillene
»Tordenskjold« og »Christian Frederik«, som
ogsaa har været opførte paa Nationalteatret.
Ogsaa et Par større biografiske Arbejder skyldes
den meget produktive Forf.
<i>E. S-n.</i>
</chapter>

<chapter name="Bull, Johan Lauritz">
<b>Bull,</b> <sp>Johan Lauritz</sp>, norsk Officer, af
Trønder-Slægten B., f. i Aas 17. Apr. 1847, blev
Officer 1870 og avancerede gennem Graderne til
Generalmajor (1911). B., der har Ry som en af
den norske Armés mest indsigtsfulde Officerer,
har oftere været benyttet ved Gennemførelsen
af milit. Reformer og Specialhverv, har været
Medlem af fl. administrative og lovforberedende
Kommissioner og var 1905—08 Formand i det
milit. Samfund. Foruden mange Afh. og
Betænkninger har B. skrevet en udmærket Lærebog i
»Taktik« (1907).
<i>K. V. H.</i>
</chapter>

<chapter name="Bull, John (Øgenavn for engelsk Nationaltype)">
<b>Bull,</b> <sp>John</sp> [↱dзån-↱bu£], et Slags Øgenavn
for den eng. Nationaltype. Betegnelsen stammer
efter al Sandsynlighed fra Arbuthnot, der
karakteriserede den eng. Nation i en typisk
Figur af dette Navn i sit satiriske Skrift <i>History
of John Bull</i> (1712). I betegnende Træk skildrede
Arbuthnot heri den eng. Folkekarakter i Ord
som flg.: »B. var i det hele en ærlig og
retskaffen Fyr, kolerisk, dristig og af en meget
ustadig Karakter; han var ikke bange for den
gl. Ludvig (den fr. Konge, Ludvig XIV), enten
det saa skulde gaa løs med Huggerter, Sabler
ell. Knipler; men paa den anden Side kunde
han let komme i Klammeri med sine bedste
Venner, især naar de vilde give sig Mine af at
kommandere over ham; naar man smigrede
ham, kunde man lede ham som et Barn. John's
Humør beroede meget paa Vejret; det steg og
faldt med Vejrglasset. John var snarraadig og
forstod sig godt paa sine Forretninger . . . .
Han var en lystig Kammerat, der holdt meget
af en Flaske Vin og af at more sig« (Del I,
Kap. V). J. B. fremstilles i eng. Vittighedsblade
(<i>Punch</i>) som en undersætsig, velnæret Skikkelse
med brede, kraftige Ansigtstræk.
<i>(Ad. H.). I. O.</i>
</chapter>

<chapter name="Bull, John (engelsk Komponist og Virtuos)">
<b>Bull</b> [bu£], <sp>John</sp>, eng. Komponist og Virtuos,
f. c. 1563 i Sommersetshire, d. 12. Marts 1628 i
Antwerpen. Opdraget i Dronning Elisabeth's
Kapel falder hans Ungdom og første Manddom
i England; 1582 Organist i Hereford Katedral,
1585 ordinært Medlem af Dronningens Kapel,
1586 Baccalaureus og 1592 <i>Doctor Musices</i> i
Oxford, 1596 Musik-Prof. ved Gresham College.
Hans Forelæsninger, der undtagelsesvis holdtes
paa Engelsk, ikke paa Latin, havde stort Tilløb.
B., der var lige dygtig paa Klaveret og paa
Orglet, er et af de tidligste Eksempler paa en
rejsende Virtuos. Allerede hans første
Kunstrejse (1601) gennem Holland, Frankrig og
Tyskland indbragte ham stor Berømmelse, men han
blev dog i England, saa længe Dronning
Elisabeth levede. 1613 blev han Organist hos
Ærkehertug Albrecht i Bryssel, 1617 Organist ved
Katedralen i Antwerpen, hvor han
sandsynligvis blev indtil sin Død. Frugtbar som Vokal- og
Instrumentalkomponist, var han tillige en
dygtig, men temmelig tør Kontrapunktiker (Prøver
i Hawkin's <i>History of music</i>, 2. Del).
<i>A. H.</i>
</chapter>

<chapter name="Bull, Karl Sigwald Johannes">
<b>Bull,</b> <sp>Karl Sigwald Johannes</sp>, norsk
Officer, f. i Kria 30. Juni 1860, blev Officer 1880
og avancerede gennem Graderne til (1905)
Oberstløjtnant, var under
Karlstadforhandlingerne s. A. en af den norske Delegations milit.
Sagkyndige. 1910—12 Forsvarsminister i Wollert
Konow's Samlingsregering, hvorved han kom til
at sætte ud i Livet den betydningsfulde
Reorganisation af den norske Hær, der traadte i
Kraft fra 1. Jan. 1911, ligesom han i denne Tid
lagde Grunden til vigtige Udbedringer af den
norske Marine. B. blev 1915 Generalmajor, Chef
for 2. Brigade og Kommandant paa Akerhus
Fæstning. B., der fl. Gange har opnaaet
Prisbelønninger for Udredninger om militære
Fagspørgsmaal, hører til Norges mest bemærkede
militærpolitiske Forf. og Foredragsholdere.
<i>K. V. H.</i>
</chapter>
