1853 som Demokrat til Statens lovgivende
Forsamling og 1859 til dens Senat og var
samtidig Brigadegeneral i Militsen. Da
Borgerkrigen udbrød 5. Apr. 1861, besatte han med sine
Militstropper Baltimore og undertrykte strengt
alle oprørske Bevægelser; fik derefter
Kommando i Østvirginia (Fort Monroe) og blev
bekendt ved, at han nægtede at udlevere
flygtende Slaver til deres Herrer, men holdt dem
tilbage som »Kontrebande«. Aug. s. A. indtog
han Hatteras-Forterne i Nordcarolina, og Febr
1862 anførte han de Landgangstropper, som
fulgte med Farraguts Flaade til New Orleans.
Han besatte Byen i Maj og haandhævede sin
Magt med stor Strenghed; han truede saaledes
Kvinderne med en Behandling som Skøger,
saafremt de fornærmede hans Soldater, og vakte
saa megen Uvillie mod sig, at Sydstaternes
Præsident Jefferson Davis erklærede ham
fredløs. Decbr 1862 kaldtes B. tilbage fra Louisiana
og brugtes bl. a. 1864 til at undertrykke
Uroligheder i New York, medens han var uheldig
i Kampene i Virginia og derfor blev afskediget
fra Hæren Jan. 1865. Han var 1866—75, samt
paa ny 1878—79 Medlem af Repræsentanthuset
og hørte her til de yderligere Republikanere;
han var baade Medlem af Udvalget for
Sydstaternes »Rekonstruktion« og en af Anklagerne
mod Præsident Johnson 1868. Men derefter
vendte han tilbage til sit opr. Parti og valgtes
efter et Par frugtesløse Forsøg til Guvernør i
Massachusetts 1882—83, samt var 1884
»Greenback« (ɔ: Seddel)-Partiets særlige Kandidat til
Præsidentposten, men samlede kun 134000
Stemmer. Hans egen Levnedsskildring og
Erindringer udkom 1892. (<sp>Litt.</sp>: <sp>Bland</sp>, <i>Life of
general B.</i> [1879]).
<i>E. E.</i>
</chapter>

<chapter name="Butler, E. (se Thompson, E.)">
<b>Butler</b> [↱băt£ə], <sp>E.</sp>, se <sp>Thompson, E.</sp>
</chapter>

<chapter name="Butler, Joseph">
<b>Butler</b> [↱băt£ə], <sp>Joseph</sp>, eng. Teolog
(1692—1752), blev Præst 1718 i den anglikanske Kirke
og fik snart et Navn som Apologet. 1736
udsendte han <i>The Analogy of Religion, natural and
revealed</i>, et dygtigt Stridsskrift mod Deismen.
1738 blev B. Biskop af Bristol og 1750 Biskop af
Durham. Gladstone har udg. B.'s Prædikener
og <i>The Analogy</i> (I—II, Oxford 1896).
<i>A. Th. J.</i>
</chapter>

<chapter name="Butler, Josephine">
<b>Butler</b> [↱băt£ə], <sp>Josephine</sp>, eng.
Forkæmperinde for Kvindesagen, f. 13. Apr. 1828 i
Milfield i Northumberland, d. 30. Decbr 1906.
Hun blev tidlig gift med Præsten George B.
(fra Liverpool, d. 1890), der stod hende bi i
hendes filantropiske Gerning. Til denne vaktes
hun ved et Ulykkestilfælde: Tabet af hendes
eneste Datter; hun tog sig af faldne Kvinder,
plejede dem, levede med dem, optog dem i sit
eget Hjem. Kampen for at værne disse førte
hende til Kampen mod »offentlig Prostitution«.
Hendes enestaaende Energi, dybe Religiøsitet,
brændende Tro paa sin Sag og stærkt
demokratiske Sindelag gjorde hende fortrinlig egnet
til »Korstoget mod Lasten«. Med den faste
Overbevisning, at »offentlig Prostitution« med
tvungen Visitation var i Strid med Guds Bud, en
Retskrænkelse mod Kvindekønnet, tog hun nu
med sjælden Agitationsdygtighed fat paa at
bearbejde den offentlige Mening. Med Fare for
personlig Overlast agiterede hun ved Valgene
til Parlamentet for sin Sag, holdt Tale paa Tale,
udsendte Skr. paa Skr. (det epokegørende »En
Røst i Ørkenen« [1875. oversat paa mange Sprog,
ogsaa paa Dansk]) og opnaaede 1875
Oprettelsen af den »britiske, kontinentale og alm.
Føderation, der har det i flere Lande (saaledes
England 1886, Norge, Danmark m. v.) alt
opnaaede Maal: Afskaffelse af offentlig
Prostitution paa sit Program. B. var ogsaa med til
Organiseringen af Kampen mod den »hvide
Slavehandel« (Opdagelsen 1879 af denne Handel
i Belgien m. v.). (<sp>Litt.</sp>: Biografier af W. T.
Stead og Aimé Humbert; <sp>O. M. Giersing</sp>,
»J. B.« [Kbhvn 1888]; <sp>Ida Welhaven</sp>, »Mrs.
J. B.« [Kbhvn 1893]).
<i>A. Hk.</i>
</chapter>

<chapter name="Butler, Samuel (engelsk Digter)">
<b>Butler</b> [↱băt£ə], <sp>Samuel</sp>, eng. Digter
(1612—80). I sine unge Aar var B. Skriver hos den
stive Presbyterianer Sir Samuel Luke til Cople
Hoo i Nærheden af Bedford, en af Cromwell's
Generaler, og denne Herremand skal have
været hans væsentlige Forbillede for Hudibras,
Helten i hans senere Satire af s. N., hvoraf 1.
Del udkom anonymt 1663 (men allerede var
skrevet 1647). Næste Aar udkom 2. Del, og
endelig fulgte 1678 3. Del. Dette Digt er en vittig
og kraftig burlesk Satire mod Puritanerne; dets
Hovedperson er Sir Hudibras, en pedantisk,
gnaven og trættelysten Presbyterianer,
langskægget, pukkelrygget og tykmavet, der med sin
Vaabendrager, Ralph, drager ud for at gøre
Ende paa Almuens Forlystelser; Digtet gjorde,
som rimeligt var, overordentlig Lykke hos det
herskende Parti og skal være blevet stærkt
gouteret af Karl II, uden at Kongen imidlertid
gjorde noget synderligt for Forfatteren, der
levede i temmelig smaa Kaar, om end hans
Fattigdom rimeligvis er blevet overdrevet. 1759
udkom <i>The genuine Remains in Verse and Prose
of Mr. S. B.</i>, der i 2 Bd indeholder en Del hidtil
utrykte Arbejder. Hudibras blev illustreret af
Hogarth 1726; Dr. Grey's Udg. af Digtet (1744
og senere) anses for at være den bedste.
<i>(Ad. H.). I. O.</i>
</chapter>

<chapter name="Butler, Samuel (engelsk Maler og Forfatter)">
<b>Butler</b> [↱băt£ə], <sp>Samuel</sp>, eng. Maler og
Forf. (1835—1902), fik sin Uddannelse i
Shrewsbury og Cambridge og tilbragte derpaa nogle
Aar paa Ny-Zeeland, 1872 udgav han <i>Erehwon</i>
(<i>nowhere</i> omvendt), en utopisk Roman, der
med megen Lune og Ironi skildrer Sæder og
Skikke i et opdigtet Land. 1901 fulgte <i>Erehwon
Revisited</i>.
<i>I. O.</i>
</chapter>

<chapter name="Butler, Walter">
<b>Butler</b> [↱băt£ə], <sp>Walter</sp>, Anstifter af Drabet
paa Wallenstein, var af fornem irsk Slægt og
tjente sig i den kejserlige Hær fra simpel Soldat
op til Oberst for et Dragonregiment; 1631 faldt
han i sv. Fangenskab, hvoraf han udløste sig
efter 8 Maaneders Forløb. B., som Wallenstein
førte med sig paa sin Flugt til Eger (Febr
1634), var som Katolik og Officer imod
Feltherrens Planer; gennem sin Skriftefader, Taaffe,
forsikrede han Piccolomini om sin ubetingede
Loyalitet over for Kejseren og blev enig med
de skotske Officerer Gordon, Leslie o. fl. om at
dræbe Wallenstein, da hans Tilfangetagelse
syntes umulig; 25. Febr udførtes Planen. Kejseren
lønnede B. rigelig, gjorde ham til Greve og
Generalmajor. Han kæmpede dygtig i Slaget ved
Nördlingen (7. Septbr 1634), men døde allerede
25. Decbr s. A.
<i>Kr. E.</i>
</chapter>
