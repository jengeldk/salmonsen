brændende Smag. <i>C. urens</i>, <i>C. sobolifera</i> Wall. (fra
Malakka) o. a. Arter dyrkes i Væksthuse og
egner sig ogsaa til Stuekultur.
<i>A. M.</i>

<img><i>Caryota urens.</i></img>
</chapter>

<chapter name="Carøe, Johan Frederik">
<b>Carøe,</b> <sp>Johan Frederik</sp>, dansk
Forretningsmand, f. i Horsens 3. Aug. 1817, d. i Kbhvn
27. Decbr 1893, etablerede 1843 i Kbhvn en
Forretning hovedsagelig i Korn, som efterhaanden
fik et betydeligt Omfang, og har ved Siden
heraf beklædt forskellige Tillidshverv og taget
fortjenstfuld Del i det offentlige Liv. Han var
saaledes 1863—83 Medlem af
Grosserersocietetets Komité, desuden i en lang Aarrække
Medlem af Sø- og Handelsretten og af
Nationalbankens Repræsentantskab, har haft Sæde
i Borgerrepræsentationen og var 1865
kongevalgt Medlem af
Krigsskadeserstatningskommissionen. Han var Medstifter af Kjøbenhavns
Handelsbank og Medlem af dens Bestyrelsesraad
og har ligeledes taget Del i Oprettelsen og
Ledelsen af fl. andre større Foretagender. Ved
Kornhandelen tog han Initiativet til Overgangen
fra Handel efter Tøndemaal til Handel efter
Vægt og medvirkede til Etablering af faste
Slutsedler og til Oprettelsen af et Voldgifts- og
Bedømmelsesudvalg for Kornhandelen.
<i>(C. V. S.). C. Th.</i>
</chapter>

<chapter name="Carøe, Kristian Frederik">
<b>Carøe,</b> <sp>Kristian Frederik</sp>, dansk Læge
og Medicinalhistoriker, f. i Kbhvn 8. Oktbr 1851,
blev Student 1869, <i>cand. med.</i> 1877,
Reservemedikus ved Frederiks Hospital 1881—84,
Kredslæge i Kbhvn 1887—1914. C.'s litterære
Virksomhed har været meget betydelig, dels som
Medredaktør af »Ugeskrift for Læger«
1893—1904, dels og især som Medicinalhistoriker. Det
er ganske særlig de danske Lægers Biografier,
han har beskæftiget sig med, idet han ikke
blot har været Medudgiver af 6. og 7. Udg. af
»Den danske Lægestand«, men desuden i »Den
danske Lægestand 1479—1900« I—IV har givet
Biografier af alle de i dette Tidsrum virkende
Læger og Kirurger. En Del andre Arbejder
er samlede i »Studier til dansk
Medicinalhistorie« 1912.
<i>G. N.</i>
</chapter>

<chapter name="casa">
<b>casa</b> (lat., ital. og sp.), Hytte, Hus. <i>c. santa</i>,
Jomfru Maria's hellige Hus i Loreto.
</chapter>

<chapter name="Casa, Giovanni della">
<b>Casa,</b> <sp>Giovanni della</sp>, ital. Forf.
(1503—56), er en af den senere Renaissances
betydeligere litterære Personligheder, lige udmærket
som Digter og som Prosaiker, som Latiner og
som Skribent i Modersmaalet. Familien var
firenzisk og meget anset, og efter Studier i
Bologna og Firenze gav han sig i Rom ind paa
den gejstlige Bane og levede ved det pavelige
Hof. 1544 blev han Ærkebiskop af Benevento.
Efter Pave Paul III's Død begav C. sig tilbage
til Rom, men maatte under det ny Regimente
forlade denne Stad, hvorpaa han opholdt sig
dels i Venedig, dels paa en Landejendom i det
venetianske Territorium, beskæftiget med
Studier (han var en Latiner af første Rang). Paul
IV udnævnte ham til Statssekretær. Hans
lyriske Digte udmærker sig ved en klar og skøn
Form og en vis Grad af Oprindelighed, som i
C.'s petrarkiserende Samtid tog sig dobbelt stor
ud; berømte blev især Sonetterne <i>La Gelosia</i> og
den ualmindelig smukke <i>Al sonno</i>. I Prosa
forfattede C. gode Breve og Taler, en Afh. om
Pligterne (<i>Degli uffizj</i>) og navnlig <i>Il Galateo</i>
(1558), der paa een Gang er en »Haandbog i god
Tone« og en Knigge'sk »Omgang med
Mennesker«. Det er en i kulturhistorisk Henseende
højst interessant Bog, vidnende om megen
Menneskekundskab og Finfølelse hos Forfatteren
samt, hvad Sproget angaar, en god
Repræsentant for 16. Aarh.'s Stil; nu vil man finde den
noget pedantisk stiv i den sproglige Form. C.'s
Værker er bl. a. udkomne i Venedig 1752 (3 Bd),
<i>Il Galateo</i> i Milano 1910 med Indledning og
Kommentar af C. Steiner.
<i>(E. G.). E. M-r.</i>
</chapter>

<chapter name="Casablanca">
<b>Casablanca</b> [-↱blaŋka] (<sp>Dar el Beïda</sp>, »Det
hvide Hus«), Havnestad paa Atlanterhavskysten
af Marokko. Cirka 20000 Indb., hvoriblandt
talrige fremmede Købmænd. Udførsel af Uld og
Korn. C. er den tredievigtigste bl. Marokkos
Havnestæder, men Havnen var længe meget
daarlig. 1907 paabegyndtes derfor af europæiske
Ingeniører Anlægget af en moderne Havn; da de
Indfødte overfaldt og dræbte et stort Antal fr.
og sp. Arbejdere, besatte Franskmændene Byen
og har holdt den siden. En Jernbane, den første
i Marokko, til Ber Reschid aabnedes 1908. —
C. blev anlagt 1468 af Portugiserne paa det
Sted, hvor den gl. By Anfa laa.
<i>C. A.</i>
</chapter>

<chapter name="Casablanca-Sagen">
<b>Casablanca</b> [-↱blaŋka] <b>-Sagen,</b> en i Septbr
1908 mellem Frankrig og Tyskland opstaaet
Konflikt, der var foranlediget ved et
Sammenstød mellem de franske Okkupationstropper i
Casablanca og Embedsmænd tilhørende det
derværende tyske Konsulat. Efter at Sagen havde
været forelagt den staaende Voldgiftsdomstol i
