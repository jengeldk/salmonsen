75000 Kr.) som et til Kria Univ. knyttet Legat
til Fremme af Videnskab og Kunst.
<i>K. V. H.</i>
</chapter>

<chapter name="Broch, Theodor Christian">
<b>Broch</b> [bråk], <sp>Theodor Christian</sp>,
norsk Ingeniørofficer og Forf. (1796—1863), blev
1811 ansat som Løjtnant ved Akershus'ske
Skarpskytteregiment, deltog under Oberst Krebs i
Felttoget 1814 og saaredes haardt ved Matrand.
Efter 1849—57 at have forrettet Tjeneste i
Generalstaben, hvor han blev Oberst og 1. Officer,
traadte han ind i Ingeniørbrigaden, for hvilken
han 1861 blev Chef med Generalmajors Rang.
B. var Medlem af fl. vigtige legislative og
administrative Kommissioner og af forskellige
Direktioner, navnlig for kunstneriske
Foretagender.
<i>(J. F. W. H.). M. H.</i>
</chapter>

<chapter name="Brochantit">
<b>Brochantit</b> [bråk-], Mineral af
Sammensætning 4CuO.SO<sub>3</sub>.3H<sub>2</sub>O med grøn Farve og
rombisk Krystalform. B. forekommer paa adskillige
Steder især sammen med Malakit, men kun i
ringe Mængde; en Varietet er <sp>Krisuvigit</sp>
fra Krisuvig paa Island, der er dannet som
vulkansk Sublimationsprodukt paa Lava.
<i>O. B. B.</i>
</chapter>

<chapter name="Broche">
<b>Broche</b> [↱bråsj<sub>ə</sub> fr. brå∫], Bryst- ell.
Halssmykke for Kvinder, oftest fastgjort med en
fjedrende Naal, i simpleste Form den saakaldte
»Sikkerhedsnaal«. B. har i meget skiftende
Former og Udstyrelse været anvendt fra tidlig
Oldtid (se <sp>Bøjlenaal</sp>) til nyeste Tid, opr. som
Nyttegenstand til at sammenholde
Klædedragten, efterhaanden overvejende som Smykke.
<i>H. A. K.</i>
</chapter>

<chapter name="brocherede Tøjer">
<b>brocherede Tøjer</b> [brå↱sje´r<sub>ə</sub>ð<sub>ə</sub>-] kaldes
Tøjer, ved hvilke Mønstret, som Regel farvet,
bestaar, af frit staaende Figurer, dannede ved
Anvendelsen af en særlig Islæt, Figurislætten.
Ved de <sp>egentlige b. T.</sp> bevæger
Figurislætten sig kun frem og tilbage, inden for
Figurernes Grænser, medens den ved de saakaldte
<sp>lancerede</sp> Tøjer gaar helt ud til Tøjets Kanter,
og saaledes uden for Figurerne ligger løst ell.
kun fastholdt med ganske enkelte Bindinger
paa Vrangen. Sidstnævnte Fremgangsmaade er
hurtigere og billigere at udføre end den
egentlige Brochering, men denne er mere holdbar.
Da de lancerede Tøjer ofte bliver unødvendig
tunge p. Gr. a. den fritliggende Islæt, og da
denne ikke maa findes, naar Grundvævet skal
være klart, gennemsigtigt, afklippes den ofte
ved Figurernes Kanter.
<i>K. M.</i>
</chapter>

<chapter name="Brochering">
<b>Brochering</b> [brå↱sje'r<sub>ə</sub>ŋ] løs Hæftning, se
<sp>Bogbinderi</sp>. Se ogsaa <sp>brocherede Tøjer</sp>.
</chapter>

<chapter name="Brochmand, Jesper">
<b>Brochmand,</b> <sp>Jesper</sp>, kgl. Sekretær, f. i
Kbhvn 1488, d. smst. 11. Novbr 1572. B. indtog
som øverste Sekretær i Kancelliet under
Kongerne Christian II, Frederik I og Christian III
(1514—omtr. 1545) en ikke ubetydelig Stilling,
navnlig under diplomatiske Forhandlinger. 1520
ledsagede han saaledes Christian II til Sthlm
og reddede paa Tilbagevejen ved sin Snildhed
en af Munkene i Nydale Kloster fra at blive
dræbt. Han var en Modstander af Sigbrit og
hendes Ven, Diderik Slagheck, men forstod dog
at bevare sin Indflydelse hos Christian II. Hans
efterladte Breve viser ham som en aabenhjertig,
jovial og brav Karakter.
<i>A. H-e.</i>
</chapter>

<chapter name="Brochmand, Jesper Rasmussen">
<b>Brochmand,</b> <sp>Jesper Rasmussen</sp>, dansk
Teolog, var en Borgemestersøn fra Køge, f. 5.
Aug. 1585, d. 19. Apr. 1652. B. dimitteredes
1601 fra Herlufsholm og tiltraadte 1603 en
Udenlandsrejse, under hvilken han studerede i
Leyden og Franeker. 1608 kaldtes han af Arild
Huitfeldt til at
være Rektor ved
Herlufsholm, men 1610
blev han Prof
ved Kbhvn's
Univ., først i
Pædagogik, derpaa i
Græsk, og til
sidst, 1615, i
Teologi. I denne
Virksomhed blev
han dog
afbrudt 1617—20,
da han var
Lærer for
Christian IV's Søn
Christian. B. stod en Tid
Holger Rosenkrantz nær, men efterhaanden gled
han over i de ortodokse Lutheraneres Rækker,
og til sidst brød han afgjort med Rosenkrantz.
B. blev en af Danmarks ypperste Teologer og
stod som en af Førerne bl. Datidens
Lutheranere. Han var en lærd, skarpsindig Mand, en
fremragende Systematiker, en god Kender af
Kirkefædrene, men først og sidst dog
Bibelteolog. Tidens udprægede Konfessionalisme
gjorde ham til Polemiker, men han glemte ikke
det opbyggelige Moment over det polemiske, og
han var varmt interesseret i Menighedslivets
Trivsel. Efter Jesuitternes mislykkede
Propagandaforsøg herhjemme 1621 ff. begyndte B.
efter Kongens Opfordring et alvorligt Opgør
med Katolikkerne. Han holdt Forelæsninger mod
Romerkirken, og han udgav fl. Stridsskrifter,
deriblandt <i>Controversiæ sacræ</i> (1626—27).
Ogsaa de Reformerte kæmpede B. ivrigt imod.
Den lutherske Lære fremstillede han i sit
Hovedværk, den vidt berømte Dogmatik <i>Systema
universæ theologiæ</i> (1633), et lærd og omfangsrigt
Skr. uden egl. bærende Grundprincip, men
med stor systematisk Fasthed i de enkelte
Afsnit. Hvert Spørgsmaal behandles i 3 Kapitler,
der omhandler Dogmets Definition og
Skriftbegrundelse, dernæst udførlig Gendrivelse af falske
Opfattelser af Dogmet, endelig de mere
praktiske Spørgsmaal, som knytter sig til Dogmet.
Værket fik vid Udbredelse, ogsaa i Tyskland,
hvor det optryktes fl. Gange, og det fik en
afgørende Indflydelse paa dansk Teologi. I
<i>Epitome systematis</i> (1649) gav B. senere et
Resumé af Værket. Da Kongens Svoger, Hertug
Christian Wilhelm i Magdeburg, gik over til
Katolicismen, tog B. paany til Orde efter
Kongens Ønske og skrev bl. a. en uhyre <i>Confutatio</i>
imod katolske Forsvarsskrifter for Hertugen.
Til Menighedens Opbyggelse udgav B. en Postil
<i>Sabbati sanctificatio</i> (1635—38), som er en af
den danske Kirkes ypperste og mest udbredte
Andagtsbøger. 1639 blev B. Sjællands Biskop,
og han virkede til stor Velsignelse for Præster
og Menigheder. Han afskaffede i Gudstjenesten

<img>J. R. Brochmand.</img>
