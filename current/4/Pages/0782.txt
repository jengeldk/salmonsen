<chapter name="Cethegus, Gajus Cornelius">
<b>Cethegus</b> [-↱te.-], <sp>Gajus Cornelius</sp>, en
anset Romer, der deltog i Catilina's
Sammensværgelse (63 f. Kr.) og var den, der, efter at
Catilina havde forladt Byen, med størst Energi
arbejdede paa, at de Sammensvorne skulde
tilrive sig Magten i Byen. Sammen med de øvrige
af Sammensværgelsens Ledere blev han
fængslet og henrettet ved Cicero's Foranstaltning.
<i>H. H. R.</i>
</chapter>

<chapter name="Cetin (se Hvalrav)">
<b>Cetin,</b> se <sp>Hvalrav</sp>.
</chapter>

<chapter name="Cetina">
<b>Cetina</b> [se↱tina], Flod i Dalmatien, udspringer
ved Landsbyen C. i de dinariske Alper, løber
i sit mellemste Løb ved Sinj gennem store
Sumpe, danner betydelige Vandfald ved Duare,
hvor den gennembryder Kystbjergene, og
udmunder efter et 115 km langt Løb ved Almissa
over for Øen Brazza i det adriatiske Hav.
<i>G. Ht.</i>
</chapter>

<chapter name="Cetina, Gutierre de">
<b>Cetina</b> [þæ↱tina], <sp>Gutierre de</sp>, sp. Digter,
f. omtr. 1518, d. 1557. Han hørte til den
italieniserende Digterskole, hvis Hoved Garcilaso de
la Vega var. Af hans yndefulde lyriske
Smaadigte — Madrigaler, Sonetter o. desl. — var
kun faa udgivne, indtil Samlingen bragtes for
Dagens Lys i Rivadeneyra's <i>Biblioteca de
autores españoles</i> (32. Bd). Men bedst er de
udgivne af Hazañas y La Rúa (Sevilla 1895, 2
Bd). Om hans Liv ved man, at han var
Sevillaner, gjorde Krigstjeneste i den sp. Hær i
Italien og udmærkede sig ved sin Tapperhed;
siden opholdt han sig en Tid i Meksiko, hvor en
Broder af ham beklædte et højere Embede; og
han døde (myrdet) i Los Angeles. C.'s
Landsmand og Samtidige J. de la Cueva omtaler ham
ogsaa som Skuespildigter i klassisk Smag og
siger, at han »vil vinde en evig Hæder ved sin
blide Lyra i den stærke Haand«. (<sp>Litt.</sp>:
<sp>Gallardo</sp>, <i>Ensayo de una biblioteca española</i> etc.
II; <sp>P. Savi-Lopez</sp>, <i>Un petrarchista
spagnuolo</i> [Trani 1896]).
<i>E. G.</i>
</chapter>

<chapter name="Cetinje">
<b>Cetinje</b> [t∫e↱tinje] (<sp>Zetinje</sp>), Hovedstaden i
Kongeriget Montenegro, ligger i en snæver
Bjergdal, 638 m o. H., og er ved en Landevej
forbundet med Havnen Cattaro. 5300 Indb., har
et stærkt befæstet Kloster, tidligere Fyrstens
Residens, det ny, simple Residensslot, Fængsel,
Hospital, Pigeinstitut, Realgymnasium,
Teater, som tillige indeholder Statens Bibliotek,
Museum, er Sæde for en Metropolit. For øvrigt
har Byen et landsbyagtigt Udseende. Under
Verdenskrigen blev C. Jan. 1916 besat af
Østerrigerne.
<i>M. V.</i>
</chapter>

<chapter name="Cetinsyre (se Palmitinsyre)">
<b>Cetinsyre,</b> se <sp>Palmitinsyre</sp>.
</chapter>

<chapter name="Cetolog, Cetologi">
<b>Cetolog,</b> <sp>Cetologi</sp>, den, der studerer
Hvalerne, Kundskab om Hvalerne.
</chapter>

<chapter name="Cetonia (se Guldbasser)">
<b>Cetonia,</b> se <sp>Guldbasser</sp>.
</chapter>

<chapter name="Cetraria">
<b>Cetraria</b> Ach., en til Diskomycetlaverne
hørende Slægt med buskformet, grenet Løv med
flade, i Randen frynsede Grene; Løvet er snart
opret ell. opstigende, snart fladt udbredt;
Sporerne encellede, farveløse. Over 40 Arter, der
fortrinsvis vokser i Bjergegne paa
Træstammer, Jord, Stene o. s. v. I Danmark findes 5
Arter, af hvilke den vigtigste er den som
Lægeplante under Navn af <sp>islandsk Mos</sp>
anvendte <i>C. islandica</i> L., som har næsten opret,
bruskagtig stift, brunt, paa Overfladen rendet
Løv; i Danmark er den ret alm. paa Jord i
Hederne i Jylland.
<i>C. R.</i>
</chapter>

<chapter name="Cetrarin (d. s. s. Cetrarsyre)">
<b>Cetrarin,</b> d. s. s. <sp>Cetrarsyre</sp>.
</chapter>

<chapter name="Cetraro">
<b>Cetraro</b> [t∫e↱traro], By i Syditalien, Prov.
Cosenza, ligger 17 km VNV. f. Paola ved det
tyrrhenske Hav. (1911) 2700 Indb. og som
Kommune 7100 Indb. C. har en lille Havn og driver
betydeligt Fiskeri.
<i>H. P. S.</i>
</chapter>

<chapter name="Cetrarsyre">
<b>Cetrarsyre,</b> C<sub>26</sub>H<sub>20</sub>O<sub>12</sub>, findes i <i>Cetraria
fahlunensis</i> og dannes af Protocetrarsyre, der
findes i isl. Mos. Den danner glinsende fine
Krystaller, der smager intensivt bittert og er
letopløselige i kogende Alkohol, uopløselige i
Vand.
<i>(O. C.). R. K.</i>
</chapter>

<chapter name="Cette">
<b>Cette</b> [sæt], Havnestad i det sydøstlige
Frankrig, Dept Hérault, Arrond. Montpellier, ligger
ved Foden af det 180 m høje Mont St.-Clair
(Oldtidens <i>Mons Setius</i>), paa en smal
Landtange, der skiller Strandsøen Étang de Thau
fra Middelhavet, er et Knudepunkt paa den fr.
Sydbane og Lyon-Banen og har (1911) 33049
Indb. Canal de C., som er en Fortsættelse af
Canal du Midi, skiller den ældre, højere
liggende Del af Byen fra de nyere østlige
Kvarterer ved Havnen, som bestaar af fl. Bassiner
og er den vigtigste fr. Middelhavshavn efter
Marseilles. Indgangen til Havnen beskyttes af
en Bølgebryder, og Yderhavnen og det »Gamle
Bassin« er omsluttede af lange Moler mod S.
og Ø. Bag Yderhavnen ligger det »Ny Bassin«,
hvorfra udgaar Canal Maritime, der fører til
den vaade Dok og ved Canal Latéral staar i
Forbindelse med Canal de C. Kajerne har en
Længde af tilsammen c. 8 km, og Havnens
samlede Areal er c. 45 ha. C. staar i livlig
Forbindelse med de vigtigste Middelhavshavne, især
de sp., og med mange sydamerikanske Havne.
1912 løb der ind i Havnen 1482 Skibe med
1155000 t, ud 1615 Skibe med 1295000 t. Der
udføres især Vin, Spirituosa, kem. Produkter,
Huder og Sæbe; Indførselen, som er betydelig
større, omfatter Vin, Korn, Kul, Tømmer,
Petroleum og Raaprodukter til den kem. Industri.
Der drives et betydeligt Fiskeri (Sardiner,
Tunfisk, Østers). Industrien omfatter især
Fabrikation af Vine, Likører og Kemikalier, Bødkeri
og Skibsbyggeri. C. er Sæde for en
Handelsdomstol, et Handelskammer og en Filial af
Frankrigs Bank, og har et stort Hospital, et
kommunalt Collège, en Navigationsskole, en
Handels- og Industriskole, en Musikskole, et
naturhistorisk og et arkæol. Mus. Der findes
stærkt besøgte Søbade. C. forsvares af et
Citadel paa Mont St-Clair og af to Forter (St-Pierre
og St-Louis) og regnes for en Fæstning af 3.
Klasse. — C. eksisterede allerede i Romertiden;
men Bet. fik Byen først, da Havnen blev anlagt
1666 af Colbert. 1710 blev C. indtaget af en
eng.-holl. Flaade.
<i>G. Ht.</i>
</chapter>

<chapter name="Cetti, Giovanni Battista og Frederik Adolph Christensen">
<b>Cetti,</b> 1) <sp>Giovanni Battista</sp>, dansk
Sanger og Skuespiller, f. 14. Aug. 1794 i
Amsterdam, d. i Kbhvn 20. Marts 1858. C. kom
med sin Fader, Barometermager Antonio C., til
Kbhvn, blev 18 Aar gl Elev ved den dram. Skole,
udførte 31. Jan. 1814 sin første større Rolle,
Otto i »Hytten i Schwarzwald«, og gjorde,
takket være sit ungdomsfriske Ydre og sin
mandige og bløde Baryton, heri saa stor Lykke, at
han begærede selve Don Juan til Debut paa det
kgl. Teater; Teaterbestyrelsen vilde imidlertid
