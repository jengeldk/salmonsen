<chapter name="Calandrelli, Alexander">
<b>Calandrelli</b> [-↱dræl.i], <sp>Alexander</sp>, tysk
Billedhugger af ital. Afstamning, f. 9. Maj 1834
i Berlin, hvortil Faderen, Ædelstensskæreren
Giovanni, var kaldet to Aar tidligere fra Rom,
d. 26. Maj 1903. Han kom paa Kunstakademiet
i Berlin — og arbejdede derefter til 1864 under
Billedhuggerne Drake og Fischer. Efter at have
vist Duelighed ved smaa Voksarbejder og
monumentale Sølvsager fik han en Mængde
omfattende Bestillinger: siddende Statue i over
Legemsstørrelse af P. v. Cornelius, Statue af
General York til det af Bläser paabegyndte
Frederik-Vilhelm III-Monument i Köln, P. v.
Cornelius til Berlins Altes Museum, en kolossal
Rytterstatue af Frederik Vilhelm IV til Fritrappen
ved Berlins Nationalgaleri, senere et
Mindesmærke over Kejser Vilhelm I etc. Megen
Paaskønnelse vandt han for Ungdomsarbejdet: et
Relief med Stormen paa Dybbøl Skanse (han
har her portræteret den bekendte danske
Løjtnant Anker) paa Berlins »Siegessäule«.
<i>A. Hk.</i>
</chapter>

<chapter name="Calandrinia">
<b>Calandrinia</b> H. B. K., Slægt af Portulakfam.,
Urter ell. Halvbuske med enkelte Blomster i
Bladhjørnerne (undertiden forskudte) ell.
endestillede Klaser. Blomsterne er 5-tallige,
Kapslen 3-klappet. Over 60 Arter i Amerika, særlig i
Sydamerika (Chile), og Australien.
<i>A. M.</i>

Nogle dyrkes som enaarige Sommerplanter til
Pryd i smaa Blomsterbede ell. paa Stenhøj. <i>C.
umbellata</i> D. C., Chile, har skinnende
purpurrødviolette Blomster i Klase i Spidsen af de
rodstillede, 15 cm høje Stængler. <i>C. speciosa</i>
Lehm., Kalifornien, har violetrosa Blomster, der
bæres af 30—40 cm høje Stængler. C. saas
enten paa Blivestedet først i Maj og udtyndes da
til 10—20 cm Afstand. De kan ogsaa saas i
smaa Potter, i Marts-Apr., men da de ikke
godt taaler Omprikling, udtyndes de til 1—3 i
hver Potte.
<i>L. H.</i>
</chapter>

<chapter name="calandrone">
<b>calandrone,</b> et fløjtelignende Instrument,
som benyttes af den italienske Almue.
</chapter>

<chapter name="Calanidæ">
<b>Calanidæ,</b> Fam. af <sp>Copepodernes</sp>
(Vandloppernes) Orden, næsten udelukkende knyttet
til Havet og tilpasset til Livet i dettes
Overflade; det er altid Dyr, hvis Svømmeevne, p.
Gr. a. de mægtige, forreste Antenner, er
meget stor; Æggesækken er uparret, og der er
kun 1 Kønsaabning. De opnaar kun
undtagelsesvis en Størrelse af 1 cm og er som oftest
meget mindre. De befolker alle Have, hyppig i
utrolig store Masser, farver ved deres uhyre
Antal Vandet rødt og spiller i en Mængde
Havdyrs Biologi en overvættes stor Rolle, idet de
danner Hovednæringen for særdeles mange af
disse, ikke alene for Fisk, bl. a. Sild, og for
mange lavere Havdyr, men ogsaa for Hvalerne.
Derved faar disse smaa Skabninger ogsaa Bet.
for os Mennesker, idet det tit er dem, der
bestemmer, i hvilken Retning Fiskestimerne gaar.
Hvalfangerne søger, naar de er paa Jagt efter
Bardehvaler, altid med Skibene derhen, hvor de
fra Mastetoppen ser »rødt Vand«, vidende med
sig selv, at slige Steder vil Hvalerne nærmest
være at søge, da deres Hovednæring er der.
Flere herhenhørende Former siges at eje
lysende Evne.
<i>C. W.-L.</i>
</chapter>

<chapter name="Calappidæ (se Krabber)">
<b>Calappidæ,</b> se <sp>Krabber</sp>.
</chapter>

<chapter name="Calarasi (se Kelerashi)">
<b>Calarasi,</b> se <sp>Kelerashi</sp>.
</chapter>

<chapter name="Calas, Jean">
<b>Calas</b> [ka↱las], <sp>Jean</sp>, f. 1698, d. 9. Marts
1762, var en retskaffen protestantisk Købmand i
Toulouse. Hans ældste Søn, der led af
Melankoli, fandtes 13. Oktbr 1761 hængt i Varelageret,
og der udspredtes det Rygte, at den unge Mand
havde villet gaa over til Katolicismen, og at
Faderen af konfessionel Iver havde taget ham
af Dage. Familien blev fængslet, og Parlamentet
i Toulouse dømte den uskyldige C. til at
radbrækkes; den forfærdelige Dom blev virkelig
udført, C.'s Formue blev inddraget og hans Børn
tvungne til at gaa i Kloster. Enken flygtede til
Schweiz, hvor hun traf Voltaire, og, grebet af
Familiens tragiske Skæbne, skrev denne sit
epokegørende Skrift <i>Sur la tolérance</i>, hvori han
paaviste, at C. var blevet et Offer for Munkes
Fanatisme. Skriftet forfejlede ikke sin
Virkning: Paris-Parlamentet kasserede Domfældelsen
(1765), Familien fik sin Frihed, og Ludvig XV
skænkede den 30000 Livres, medens rigtignok
Dommerne ikke blev dragne til Ansvar; men
fremfor alt var der virkelig slaaet til Lyd for
Tolerancen, saa at Protestanternes Stilling blev
bedre, hvorimod den kat. Præstestand
svækkedes. (<sp>Litt.</sp>: <sp>Coquerel, J. C.</sp> [2. Udg., Paris
1870]; <sp>Köhler</sp>, »Die Familie C.« [Hamburg
1871]; <sp>Hertz</sp>, »Voltaire und die französische
Strafrechtspflege« [Stuttgart 1887]).
<i>H. O.</i>
</chapter>

<chapter name="Calascibetta">
<b>Calascibetta</b> [kala∫i↱bet.a], By paa Sicilien.
Prov. Caltanissetta, ligger 28 km N. f. Piazza,
675 m o. H. paa et Bjerg lige over for
Castrogiovanni. (1911) 10108 Indb., der driver Silke-,
Korn- og Olivenavl.
<i>H. P. S.</i>
</chapter>

<chapter name="Calatafimi">
<b>Calatafimi,</b> By paa Sicilien, Prov. Trapani,
ligger 14 km SV. f. Alcanco i en frugtbar Egn.
(1911) 10330 Indb. I Nærheden ligger Ruiner af
det gl. <i>Segesta</i>. Ved C. sejrede Garibaldi 15. Maj
1860 over Neapolitanerne.
<i>H. P. S.</i>
</chapter>

<chapter name="Calatayud">
<b>Calatayud</b> [-↱ju<sub>ð</sub>], By i det nordøstlige Spanien,
Prov. Zaragoza, ligger 97 km SV. f. Zaragoza
paa den frugtbare Slette ved Floden Jalon.
(1900) 11526 Indb., der driver Landbrug og
nogen Industri. Byen er anlagt af den mauriske
Fyrste Ayub, hvoraf den har faaet Navnet C.,
der bet. Ayub's Slot; den anlagdes paa samme
Sted som, det gl. <i>Bilbilis</i>.
<i>H. P. S.</i>
</chapter>

<chapter name="calator">
<b>calator</b> (lat.), egl. Udraaber; særlig om de
rom. Præsters Betjente, der bekendtgjorde
Afholdelsen af Ofringer, paabød Stilhed ved de
hellige Handlinger o. s. v.
<i>H. H. R.</i>
</chapter>

<chapter name="Calatrava">
<b>Calatrava</b> [kala↱trawa] (<sp>La Vieja</sp>),
tidligere befæstet Slot i den sp. Prov. Ciudad Real
i Ny-Kastilien, nu næsten ganske forsvundet;
her stiftedes Calatravaordenen (s. d.).
</chapter>

<chapter name="Calatrava, José Maria">
<b>Calatrava</b> [kala↱trawa], <sp>José Maria</sp>, sp.
Statsmand (1781—1846), blev 1805 Sagfører i
Badajoz og var 1810—14 et frisindet Medlem af
Cortes. Til Straf blev han 1814 forvist til
Melilla paa den nordafrikanske Kyst, kom tilbage
efter Revolutionen 1820 og valgtes paa ny til
Cortes. Han hørte her til det yderlige
Frihedsparti, var Ordfører for Grundlovsudvalget og en
haardnakket Modstander af den maadeholdne
Minister Martinez de la Rosa. 1823 var han en
kort Tid Justitsminister, men flygtede derefter
til England, vendte hjem 1834, medvirkede ved
Opstanden i Madrid Aug. 1835 og til
Genoprettelsen af Forfatningen fra 1812 samt var
