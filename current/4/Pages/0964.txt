Indsugningsevne for Varme« (1883); »De hvide
Legemers optiske Egenskaber« (1884) med
interessante Oplysninger om de Farvefænomener, der
fremkommer ved Blanding af gennemsigtige,
ufarvede Vædsker og faste Pulvere; »Om et nyt
Elektrometer« (1893);
»Eksperimentalundersøgelse over Gnidningselektricitetens Oprindelse«
(1894) samt en Rk. Forsøg over Frembringelse
af Elektricitet, (»Balloelektricitet«) ved
Draabedannelse (1909—12). Den efter C. benævnte
Vandluftpumpe er i sin opr. Form beskrevet af
ham i Poggendorff's »Annalen« 1872. Savnet af
tidssvarende danske Lærebøger, beregnede paa
et videregaaende Studium af Fysikken, har C.
afhjulpet ved Udgivelsen af sine to betydelige
Arbejder: »Indledning til den matematiske
Fysik« (1887—89), samt »Lærebog i Fysik« (2 Bd,
1891—94). Det førstnævnte Værk er af Joh.
Müller bearbejdet for tyske Forhold og udg. paa
Tysk under Navn af »Elemente der theoretischen
Physik«.
<i>K. S. K.</i>
</chapter>

<chapter name="Christiansen, Christian Aagaard">
<b>Christiansen,</b> <sp>Christian Aagaard</sp>, dansk
Musiker, f. 20. Decbr 1884, Elev. af det kgl.
Musikkonservatorium 1902—1904 (Klaver og Violin),
komponerede Kantaten ved Indvielsen af
Konservatoriets ny Bygning (1905) og blev Aaret
efter ansat som Lærer (Klaver) ved denne
Institution; Studieophold i Berlin 1905 og 1907,
Operarepetitør ved det kgl. Teater 1911. Har
optraadt ved forskellige Koncerter i Kbhvn og
ved Koncertrejser i Udlandet med Tilly Koenen
og Vilhelm Herold. Af hans Kompositioner
mærkes Klaversonate (Cis moll), et Hæfte Sange
(Op. 1) og Klaver- og Violinsonate (Op. 2).
<i>A. H.</i>
</chapter>

<chapter name="Christiansen, Christian Sofus">
<b>Christiansen,</b> <sp>Christian Sofus</sp>, dansk
Politiker, f. 17. Juli 1865 i Kbhvn, var Søn af en
Snedkersvend og blev selv 1884 Svend i samme
Haandværk, samt 1901 Snedkermester. Allerede
tidlig sluttede han sig til Socialdemokratiet og
blev 1885 Medlem af Bestyrelsen for Snedkernes
Fagforening, 1895—98 dens Formand. Han havde
forinden 1890—95 været Formand for
Skibssnedkernes særlige Fagforening og blev 1898
Forretningsfører for Snedkerforbundet i
Danmark, indtil han selv blev Mester 3 Aar senere.
1902 valgtes han til Borgerrepræsentationen i
Kbhvn og blev 1913 dens Formand; 1906 fik
han Sæde i Landstinget og 1910 i den
kommunale Skattekommission.
<i>E. E.</i>
</chapter>

<chapter name="Christiansen, Poul Simon">
<b>Christiansen,</b> <sp>Poul Simon</sp>, dansk Maler,
f. i Hundevad paa Fyn 20. Oktbr 1855. Efter at
have arbejdet som Møllebygger til sit 24. Aar
rejste han til Kbhvn og maatte der skaffe sig
Udkommet ad meget forsk. Veje, ikke mindst
ved at skære Billedrammer i Træ; nogen
Tegneundervisning fik han af Maleren Karl Jensen,
og senere tog Landskabsmaleren L. Kabell sig
af ham, saa han 30 Aar gl kunde komme ind
paa Kunstnernes Studieskole, hvor Zahrtmann
blev hans Lærer. Under denne Mester udviklede
C. sig kraftigt og mødte fra 1888 paa
Charlottenborg med sine første Billeder, af hvilke dog
intet vakte synderlig Opmærksomhed uden for
Kunstnernes Kreds. Mest var det Portrætter og
Landskaber, senere ogsaa større, alvorlige
Figurkompositioner som »Dante og Vergil ved
Helvedes Port« (1894), men heller ikke disse
mægtede, tunge som de var i Foredraget og
lidet rige paa indsmigrende Egenskaber, at
fængsle et større Publikum. Et Vendepunkt kan
dateres fra 1895, da C. første Gang mødte paa
»Den frie Udstilling« og vandt Hjerterne ved
sit »Dante og Beatrice i Paradiset«, et
Kunstværk, hvor primitiv og ægte Følelse gjorde sig
saa stærkt gældende, at den ikke lod sig overse
ell. skatte ringe. Derpaa fulgte en Rk.
Portrætter, Landskaber, Figurkompositioner o. s. v.,
dels fra Fædrelandet, dels fra Italien, hvor han
første Gang (1896) mest opholdt sig i Pisa;
senere var han i Civita d'Antino, begge Gange
under fornyet Paavirkning af Zahrtmann, og
endelig har han studeret saavel i Pompeji som
i Rom. Er C.'s Udvikling end gaaet for sig
under vanskelige Forhold og for den
overvejende Dels Vedkommende først i hans modnere
Alder, saa er Resultatet blevet saa meget des
betydeligere. Bl. sin Generations Malere staar
C. som en af de stærkeste og ejendommeligste
Personligheder, en Kunstner hos hvem man
altid føler, at han har noget alvorligt og
værdifuldt paa Hjerte, af og til bizar, som i »Knud
den Store ved Strandbredden«, hvor Mesterens
Indflydelse har været ham for stærk, men i
Reglen lige saa sund og fri for Manér som
varmtfølende. Mellem hans Kompositioner er
adskillige, som »Zahrtmann's Skole«,
»Kunstnerne i Viborg Domkirke« og navnlig det store
»Adam og Eva« (1915) med storstilet, lysende
Landskab, af overordentlig Interesse, som
Portrætmaler rammer han sikkert og dybt, og i
hans Redegørelser for Landskabs- og
Strandmotiver er der en Kraft og en Inderlighed, ofte
tillige Finhed i Farven, der giver den høj Rang
mellem Frembringelserne af nyere dansk Kunst.
Af hans Raderinger staar det monumentale
Portræt »Bageren« og »Vej ved Karise Kirke« højest.
Kunstmus. ejer 6 af C.'s Arbejder: Landskaber
fra Viborg og Arresø, Stillelivsbilleder, et
Portræt (samme Figur som Raderingen) samt
Hovedværket »Dante og Beatrice«.
<i>S. M.</i>
</chapter>

<chapter name="Christiansen, Rasmus">
<b>Christiansen,</b> <sp>Rasmus</sp>, dansk Maler, f. i
Bjøstrup ved Aarhus 13. Febr 1863. Han
arbejdede i Aarhus ved Haandværket og gennemgik
den derværende tekn. Skole, hvorfra han 1881
demitteredes til Kunstakademiet, der arbejdede
han 2 Aar og fik sin videre Uddannelse paa
Studieskolen under Krøyer og Tuxen. Paa
Foraarsudstillingen paa Charlottenborg gav han
første Gang Møde 1884 med et Vinterbillede
»Toget kommer«, Motiv fra en
Jernbaneoverkørsel i Jylland; i dette dygtigt formede Arbejde
spillede Dyrene kun en underordnet Rolle, men
allerede det flg. Aar viste han sig i »Løbske
Heste«, 1886 i »Høstmarked i Aarhus«, som en
flink Dyrmaler, og han har siden stadig dyrket
en saadans Fag afvekslende med, at han har
udført Portrætter, Genrestykker og Landskaber.
I de senere Aar har C. været meget virksom
som Illustrator (J. Lie's »Familien paa Gilje«
o. fl.) og paa dette Omraade lagt Opfindsomhed
og Kompositionsevner for Dagen; mest har han
dog tegnet for Hæfteskrifter, Ugeblade
(Klods-Hans«) og Dagblade (»Politiken«), deriblandt
Karikaturtegninger, der gennemgaaende
udmærker sig mere ved rammende Karakteristik
end ved Lune.
<i>S. M.</i>
</chapter>
