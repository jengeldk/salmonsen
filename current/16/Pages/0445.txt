dertil (<sp>Mahāvaṁsa-ṭīkā</sp>), og at man
bestandig har fortsat med Supplementer til den opr.
Tekst. Det ny tilkomne Stof samledes af
Digteren <sp>Dhammakitti</sp> under Parakkama-Bāhu
II's Regering (1240—75) til et sammenhængende
Epos (89 Kapitler i alt), hvorved Historien
førtes op til Samtiden, og senere tilføjedes
yderligere 11 Kapitler indtil Englændernes
Erobring af Ceylon (c. 1800). Disse senere
Tilføjelser er af ringe poetisk Værdi, men dog af
betydelig litterær og historisk Interesse; en eng.
Overs. deraf foreligger i <i>The Mahāvaṁsa</i>, Part
II, <i>by L. C. Wijesinha</i> (Colombo 1889). (<sp>Litt</sp>.:
<sp>E. N. Snyder</sp>, »Der Commentar und die
Textüberlieferung des Mahāvaṁsa« [Berlin 1891];
<sp>W. Geiger</sp>, »Dipavaṁsa und Mahāvaṁsa«
[Leipzig 1905, eng. Overs. Colombo 1908]; <sp>M.
Winternitz</sp>, »Geschichte der indischen
Litteratur«, 2. Bd [1913]).
<i>D. A.</i>
</chapter>

<chapter name="Mahavastu">
<b>Mahāvastu,</b> Navn paa en af den nordlige
Buddhismes hellige Bøger, et af de største
Fragmenter af den nordbuddhistiske Kanon paa
Sanskrit, der efter sit Indhold staar paa
Overgangen fra <sp>HĪna-yāna</sp>- til
<sp>Mahā-yāna</sp>-Skolen (se <sp>Buddhisme</sp>, S. 206). Den
betegnes som egl. hørende til Vinaya-piṭaka, men
indeholder en saadan Fylde af mirakuløse
Buddha-Historier, at den meget minder om
<sp>Jātaka</sp>-Bogen, til hvis enkelte Afsnit her
findes talrige Paralleler. Sprogformen er en
Slags blandet uregelmæssigt Sanskrit, og
Teksten er derfor ofte vanskelig at restituere. Den
blev udgivet i 3 Bd med Indledning, kritisk
Apparat og Kommentar af <sp>É. Senart</sp> (Paris
1882—97). (<sp>Litt</sp>.: <sp>M. Winternitz</sp>, »Gesch.
der indischen Litteratur« [2 Bd] og den der
anførte Litteratur).
<i>D. A.</i>
</chapter>

<chapter name="Mahavelona">
<b>Mahavelona,</b> Prov. paa Østkysten af
Madagaskar mellem 17 og 18° s. Br. Kysten har et
Par gode Havne Mahambo og Marofolatra ell.
Foulepointe, hvilken sidste imidlertid hyppig
benævnes efter det nærliggende Fort M.
<i>C. A.</i>
</chapter>

<chapter name="Mahaviracarita">
<b>Mahāvīracarita,</b> Titel paa et Sanskrit Drama
af Bhavabhūti.
<i>D. A.</i>
</chapter>

<chapter name="Mahavira">
<b>Mahāvīra</b> (»den store Helt«), Tilnavn og
sædvanlig Benævnelse for <sp>Vardhamāna</sp>,
den sidste Jina. Han var en Kongesøn af
<sp>Jñāṭri</sp>'ernes Familie, en Afdeling af
Ikshvāku-Ætten, samtidig med og Rival af den sidste
Buddha. Han var allerede undfangen af en Brahmans
Hustru; men da dette var for simpelt for en
Jina, lod Indra hendes og Dronningens Foster
ombytte. M. giftede sig og fik en Datter; men
ved Forældrenes Død, da han var 28 Aar gl,
slog han sig fra Verden og rev sit Haar ud,
vandrede fra sit 30. Aar nøgen om i 12 1/2 Aar
(af hvilke han fastede i tilsammen 11 Aar),
opnaaede derefter Alvidenhed (<sp>Kevala</sp>) og
optraadte som Jina (i de samme Egne, hvor
Buddha optraadte), indtil han døde 72 Aar gl
(jfr. <sp>indisk Tidsregning</sp>), rimeligvis c.
467 f. Kr, 3 Aar 8 1/2 Maaned før Udgangen af
Perioden »Slet-God«. Hans Munke (<sp>bhikshu</sp>)
hed opr. <sp>Nirgrantha</sp>'erne (»de fra alle
Baand løste«), sædvanlig <sp>Yati</sp> (»Asketer«) ell.
<sp>Sādhu</sp> (»gode, hellige«). (<sp>Litt</sp>.: Jacobi's
Overs. af Kalpasutra i <i>Sacred Books of the East</i>,
XXII).
<i>(S. S.). D. A.</i>
</chapter>

<chapter name="Mahdi">
<b>Mahdi</b> ['mahdi], 1) (arab. ɔ: den af Gud
vejledte) er iflg. den muhammedanske
Eskatologi den Profet, der skal opstaa henimod
Verdens yderste Dag, bekæmpe Antikrist
(<i>eddadjdjál</i>) og med den atterkomne Jesus Hjælp
indstifte det tusindaarige Rige. Han skal være
af Ali's Slægt og den sidste af de tolv Imamer.
M.-Læren, i hvilken mange kristelige
Forestillinger er iblandede, bar navnlig i 19. Aarh.
gentagne Gange faaet Bet., ikke mindst fordi
der havde dannet sig den Forestilling, at den
tolvte Imam skulde komme tolv hundrede Aar
efter Profeten.

I den afrikanske Islam forflygtigedes
efterhaanden den eskatologiske Del af Læren om M.,
og dette blev omtr. ensbetydende med Profet.
Som en saadan Profet har navnlig den i Sudan
1881 fremstaaede Muhammed Ahmed faaet Bet.
Han fødtes omtr. 1840, var som ung i den
ægyptiske Stats Tjeneste, drev senere en
udstrakt Slavehandel og optraadte tillige, efter at
være traadt i fjendtligt Forhold til den
ægyptiske Regering, som religiøs Forkynder. Da
mange samlede sig om ham, mest drevne af
rent sociale Grunde som Utilfredshed med
Ægypternes Udsugelse af Landet, søgte Kediven
at standse ham ved at erklære ham for en falsk
Profet, men Muhammed Ahmed riposterede
med nu aabent at proklamere sig som M., og
hans Sag fik nu rivende Fremgang. 1883
erobrede han El Obeid, Hovedstaden i Kordofan,
og tilintetgjorde 3. Novbr den ægypt. Hær
under Hicks Pasha, og det flg. Aar bukkede
Gordon Pasha under i Khartum. Men i St f. at
forfølge sin Sejr henfaldt Muhammed Ahmed i
blødagtig Uvirksomhed og døde 1885 af Fedt
paa Hjertet. Men den af ham rejste Bevægelse
var stærk nok til under Efterfølgeren, Kalifen
Abdullah, at holde de vilde sudanesiske
Stammer sammen til et Rige endnu i 13 Aar indtil
Kitchener's Sejr ved Omdurman. (<sp>Litt</sp>.:
<sp>Wingate</sp>, <i>Mahdism and the Egyptian Sudan</i>
[Lond. 1891]).

2) den tredje Kalif af Abbasidernes Dynasti
(775—85); han var en mild Regent, der med
stor Interesse beskyttede Videnskaberne. Han
var Fader til den senere i Sagnene saa berømte
Harun-al-Raschid.
<i>J. Ø.</i>
</chapter>

<chapter name="Mahé">
<b>Mahé</b> [ma'e] (<sp>Majeri</sp>), fr. Besiddelse paa
Forindiens Vestkyst (Distriktet Malabar), ligger
ved Mundingen af Majeri-Floden og har et
Areal af 59 km<sup>2</sup> med (1921) 11109 Indb.
Hovedstaden M. har en daarlig Red og er uden Bet.
<i>M. V.</i>
</chapter>

<chapter name="Mahébourg">
<b>Mahébourg</b> [m<sub>ə</sub>'he<sub>i</sub>bə], Havnestad paa den
sydøstlige Kyst af den britiske Ø Mauritius,
har 20000 Indb. og ligger ved Bugten Grand
Port, der beskyttes af et Koralrev.
<i>M. V.</i>
</chapter>

<chapter name="Mahedia">
<b>Mahedia</b> (<sp>Mahdia</sp>, <sp>Mehedia</sp>),
Havnestad paa Østkysten af Tunis, ligger paa en
smal Halvø, der mod Land spærres af et gl.
Fort, hvori fr. Garnison. (1921) 12000 Indb. Det
europ. Kvarter og den ny Havn ligger paa den
sydvestlige Side af Halvøen. Der drives ikke
ubetydeligt Sardinfiskeri samt Handel med Olie,
Uld, Alfagræs og Korn. M. har mægtige
Bymure med forfaldne Taarne.
<i>C. A.</i>
</chapter>

<chapter name="Mahé-Øer">
<b>Mahé-Øer</b> [ma'e-], se <sp>Seycheller</sp>.
</chapter>
