<chapter name="Melanklor">
<b>Melanklor,</b> et sortegrønt Mineral fra
Rabenstein i Bayerischer Wald, bestaar af
vandholdigt Jernfosfat.
<i>(N. V. U.) O. B. B.</i>
</chapter>

<chapter name="Melankoli">
<b>Melankoli</b> [-laŋ-] (gr. af μέλας, sort og
χολή, Galde) er Betegnelsen for et
Sygdomsbillede, der optræder ved en Række forsk.
Sindslidelser. Begrebet dækker tildels Begrebet
Depression, idet man dog mere anvender
Ordet M. om sværere, Depression om lettere
Tilfælde. M. betyder egl. sort Galde, idet man i
Oldtiden antog, at den »sorte Galde« ved at gaa
over i Blodet fremkaldte den bedrøvede
Sindsstemning.

Det mest fremtrædende Symptom ved M. er
den trykkede, bedrøvede Stemning. Denne kan
variere fra lettere Nedslaaethed, ubestemt
Tristhedsfølelse, Glædesløshed, Fornemmelse af at
alting er graat i graat og til den dybeste
Fortvivlelse og Følelse af altings Haabløshed. I
nogle Tilfælde kan hertil komme Angst, ogsaa
varierende fra ubestemt Ængstelse til Følelse af
den vildeste Rædsel.

I Tilslutning til denne depressive Følelse
antager Patientens Forestillinger ogsaa en
depressiv, pessimistisk Karakter. Han beskæftiger
sig væsentlig med Erindringen om sørgelige
Ting, Songer, han har oplevet, Fejl, han har
begaaet, Uret, man har tilføjet ham. Ofte
antager disse sørgelige Erindringer Karakter af
Selvbebrejdelser, navnlig overfor ganske
ubetydelige Forseelser (den 70-aarige, der
bebrejder sig at have stjaalet en To-Øre som Barn);
i mange Tilfælde har Selvbebrejdelserne en
udpræget religiøs Karakter (»Synden mod den
Hellig Aand«). Smaa Forurettelser vokser for
Forestillingen til store, Bedømmelsen deraf kan
antage en helt forrykt Karakter. I det hele vil
for Melankolikeren ofte de smaa Ting antage
uhyre Dimensioner, mens virkelig
betydningsfulde Begivenheder lader ham uinteresseret.
Ogsaa m. H. t. Fremtiden ser Melankolikeren
mørkt. For saa vidt han forstaar, at han er syg,
og ikke udelukkende betragter sig som en
Synder, venter han, at hans Sygdom aldrig vil
gaa over. Selv den økonomisk velstillede er
bange for at komme til at lide Nød, udviser i
Sammenhæng dermed en sygelig
Sparsommelighed, sælger sine Møbler, under sig næppe det
tørre Brød. I sjældnere Tilfælde naar saadanne
Vrangforestillinger en saadan Højde, at de
nærmer sig til Forvirringstilstande. Dertil kan
ogsaa slutte sig Syns- og Hørelseshallucinationer
af bedrøveligt ell. rædselsvækkende Indhold.

Paa Viljeslivet virker M. sædvanligt
hemmende. Melankolikeren forholder sig passiv,
omgaas nødigt andre Mennesker, undgaar i det
hele saa vidt muligt alle Paavirkninger
udefra, vil ogsaa meget nødigt tage Bestemmelser,
paatage sig noget Ansvar ell. handle. Patienten
mister sine sædvanlige Interesser, bliver ofte
uordentlig og forsømmelig med sit Ydre,
navnlig kan han have uendelig Vanskelighed ved at
overvinde sig til de mindste Ting som at
barbere sig ell. skrive et Brev. Ved svære Tilfælde
af M. kan Passiviteten antage meget betydelige
Dimensioner, Patienten sidder ubevægelig, taler
ikke, foretager sig intet, spiser ikke (maa ofte
tvangsmades). I andre svære Tilfælde, navnlig
saadanne hvor Angsten og Urofølelsen
dominerer (agiteret M.), viser Patienten et helt andet
Billede, han er i ustandselig Bevægelse, gaar
op og ned ad Gulvet, vrider Hænderne,
græder ustandseligt, klynger sig til hvem der
kommer i Nærheden af ham, taler i eet væk om
sine Synder ell. sin Ulykke. Under en saadan
agiteret M. (iøvrigt ogsaa ofte ved de mere
stille Former) vil Patienten ofte søge at
berøve sig Livet. I enkelte Tilfælde ser man ogsaa,
at Patienterne dræber deres Nærmeste for at
redde dem fra de Ulykker, de mener truer dem.

Under Forløbet af en M. holder de aandelige
Evner sig uskadte; hverken Hukommelsen ell.
Kombinationsevnen lider under Sygdommen, kun
medens Patienten er i sin depressive Tilstand,
ligger disse Evner ligesom i Dvale, fordi de
holdes nede af de melankolske Hemninger.

Ved Siden af de sjælelige Symptomer
frembyder Melankolikeren ogsaa ofte visse mere
legemlige: Træthed, Søvnløshed, daarlig
Appetit. Udseendet er oftest blegt og træt, foruden
at det præges af det bedrøvede, tomme ell.
ængstelige Udtryk, som Patienterne gerne har.

Sygdomsbilledet M. optræder undertiden som
et isoleret Tilfælde uden paaviselig ydre ell.
indre Aarsag. I en stor Mængde Tilfælde
indgaar det som Led i den manio-depressive
Psykose (s. d.), hvof Perioder med M. veksler med
Anfald af Mani. I nogle Tilfælde optræder en
M. i umiddelbar Tilslutning til en større Sorg
ell. Modgang, Forandring af ydre Forhold e. l.
For saa vidt man mener, at M. i et saadant
Tilfælde virkelig er betinget af den ydre
Aarsag, betegner man den som en psykogen
Depression og opfatter den som nærmest
beslægtet med Hysterien, selv om de Symptomer, man
ellers ofte træffer ved Hysteri, ikke findes.
I visse Tilfælde optræder M. som Symptom ved
en legemlig Sygdom, f. Eks. Anæmi
(Blodmangel). Ved <i>Dementia paralytica</i> kan
Sygdomsbilledet undertiden forme sig som en M.; men
hertil slutter sig altid visse rent legemlige
Symptomer foruden Tegn paa intellektuelle
Forstyrrelser, som ikke findes ved den egl. M.
Ogsaa under Svangerskab optræder jævnlig en
M. Hos gl. Mennesker forekommer undertiden
en M. som selvstændig Lidelse, der maaske
hænger sammen med de
Nedbrydningsprocesser, der indtræder i Organismen i den højere
Alder; denne M. kan optræde i Forbindelse
med en <i>Dementia senilis</i>, men ogsaa
uafhængigt af en saadan. Endelig taler man om en
konstitutionel M., hvorved forstaas det
tungsindige, passive, hemmede, ængstelige ell.
pessimistiske Temperament, som nogle Mennesker
besidder hele Livet igennem; dette kan dog
ikke opfattes som nogen egl. Sygdom.

Om det organiske Grundlag for M. ved man
intet. Man antager, at der er et ell. andet
organisk Grundlag; men da Obduktion og
mikroskopisk Undersøgelse af Hjerner fra Patienter,
der er døde under Forløbet af en M. (isoleret
ell. som Led i en manio-depressiv Psykose),
hidtil ikke har vist Forhold, der er forskellige fra
dem, man finder i helt normale Hjerner, gaar
man ud fra, at det i hvert Fald drejer sig om
meget fine Forandringer. Man har ogsaa
