<i>micrococcus melitensis</i>. Vort Kendskab til Sygdommen
skylder vi i første Række <sp>Bruce</sp>, hvis
Arbejder fra 1887 og flg. Aar bl. a. har ført til
Mikrobens Paavisning og Rendyrkning. Mikroben
er den mindste kendte Coc, højest 0,4 μ i
Diameter. Den findes i Kulturvækst ofte som
Diplococcer, sjældnere i korte Kæder. Den
farves ikke efter <sp>Gram</sp>'s Farvemetode. Væksten
er langsom, bedst svagt alkalisk
Næringssubtrat (Agar), 37° C., aërobt og anaërobt. Den
er patogen for alle vore alm. anvendte
Laboratoriedyr, samt de fleste Husdyr, ligesaa for
Mennesket. Den frembringer en Septikæmi med
Forekomst af Bakterien i Blod og Urin og —
hvad der er af særlig epidemiologisk Interesse
— i Mælk (Køer, Geder). I Mælken findes den
ofte endnu længe efter, at den er forsvundet
fra Blodet (og Urinen). <sp>Symptomer</sp>: Efter
en Inkubationstid paa 8—10 Døgn indtræder
Feberperioder, der veksler med feberfri
Intervaller. Feberkurven kan i øvrigt have et ret
forsk. Forløb, snart mindende om tyfoid Feber,
snart om Malaria, miliær Tuberkulose o. s. v.
Ofte findes Diarrhoe i det akutte Stadie. I svære
Tilfælde findes Blodudtrædninger i Huden
(Petechier) og senere Afskalning. Ikke sjældent
Exsudat i Ledene, Neuriter, Anæmi. Oftest
gaar Sygdommen over i et subakut ell. kronisk
Stadium, der kan strække sig over Maaneder
ell. Aar. Der findes da stadig tilbagevendende
Feberanfald. Af Komplikationer kan nævnes
Betændelse af Seneskeder (<i>synovitis</i>),
Spytkirtlen (<i>parotitis</i>) og Testikel. Dødeligheden plejer
ikke at overskride 2 %. Sygdommen efterlader
Immunitet.

Et udmærket Støttepunkt for Diagnosen er
den tidlige Optræden af Agglutinin i Patientens
Blod (<sp>Wright</sp>, 1897). Allerede fra de første
Sygdomsdage er Agglutinationsreaktionen
positiv. Mikroben kan i mange Tilfælde dyrkes fra
den Syges Blod og Urin.

<sp>Epidemiologi</sp>: Den i England nedsatte
<i>Mediterranean Fever Commission</i> har ved
Undersøgelser paa Malta 1905—06 fastslaaet, at
c. 30 % af Gederne var ell. havde været
inficerede, og at c. 10 % endnu havde Coccer i
Mælken. Smitstoffet synes ofte at overføres fra
Ged til Ged, ved at den smitstofholdige Mælk
af de Malkende gnides ind i Smaasaar paa
sunde Geders Yver. Mennesker smittes vistnok
oftest gennem Mælk (Gedemælk er næsten den
eneste benyttede Mælk paa Malta). Overførelse
ved Stikfluer spiller ingen Rolle. Forsøg paa
Serumterapi har hidtil vist sig forgæves.
Profylaktisk Vaccination er forsøgt, men med
tvivlsomt Resultat.
<i>O. T.</i>
</chapter>

<chapter name="Maltafgift">
<b>Maltafgift,</b> se <sp>Ølbeskatning</sp>.
</chapter>

<chapter name="Malta-Gruppen">
<b>Malta-Gruppen,</b> britisk Øgruppe i
Middelhavet, omfatter Malta og fl. mindre Øer (se i
øvrigt <sp>Malta</sp>).
<i>M. V.</i>
</chapter>

<chapter name="Malta-Kors">
<b>Malta-Kors,</b> d. s. s. <sp>Malteserkors</sp>.
</chapter>

<chapter name="Maltbyg">
<b>Maltbyg.</b> For at Byg skal egne sig til
Fremstilling af Malt, maa det have en god
Spireevne, saaledes at mindst 95 % af Kornene kan
spire, og det er herved af stor Bet., at de
spirer ensartet, d. v. s. at Spirerne kommer
nogenlunde samtidig til Frembrud. Endvidere
maa M. være fri for fremmede Frø og ikke
indeholde halve ell. beskadigede Korn, der
vilde give Anledning til Skimmeldannelse under
Spiringen. Vigtig er M.'s Evne til at give Malt
med et stort Udbytte af Ekstrakt, hvilket
afhænger af dets Indhold af Stivelse.
Stivelseindholdet staar i direkte Forhold til M.'s
Vægtfylde, og denne bestemmes efter Byggets
Hektolitervægt, i Danmark dog endnu sædvanlig
efter den saakaldte holl. Vægt.
Kvælstofindholdet maa, naar Maltet skal anvendes uden
umaltede Raastoffer, ikke overstige 11—12 %,
beregnet paa Tørstof. M.'s Udseende har ikke
saa stor Bet., som man tidligere har tillagt det.
Dog er ensartede, fyldige Korn Tegn paa en
god Vare, medens en grønlig Farve tyder paa,
at Bygget ikke er fuldmodent. Korn, der er
brune, ell. som har sort Spids, har været
fugtig indhøstede ell. lagrede, og herved
nedsættes Spiringsenergien, ligesom Tilfældet oftest er
med stærkt hvidlige Korn, der som Regel er
meget iglassede.
<i>K. M.</i>
</chapter>

<chapter name="Malte-Brun, Victor Adolphe">
<b>Malte-Brun</b> [malt<sub>ö</sub>-'brö], <sp>Victor Adolphe</sp>,
fr. Geograf (1816—80), Søn af M. C. Bruun,
virkede som Lærer i Pamiers fra 1838 og i Paris
1848—60. 1855 overtog han Faderens gamle
Post som Hovedsekretær i det geogr. Selskab
i Paris. Ogsaa hans Virksomhed som geogr.
Forf. var i mange Retninger en Fortsættelse
af Faderens. Han udgav bl. a.: <i>Nouvelles
Annales des voyages</i> (til 1870), <i>La France illustrée</i>
(3 Bd, ny Udg. 1895), <i>La Perse</i> (1873),
<i>Géographie universelle</i> (2 Bd, 1874), <i>L'Allemagne
illustrée</i> (1884—85).
<i>C. A.</i>
</chapter>

<chapter name="Malteddike">
<b>Malteddike,</b> se <sp>Eddike</sp>, S. 705.
</chapter>

<chapter name="Maltekstrakt">
<b>Maltekstrakt,</b> <sp>Maltsirup</sp> (<i>Extraclum
Malti</i>), er et til Ekstrakts Konsistens
inddampet Udtræk af Malt. M. tilberedes ved at
udbløde knust Malt med lige Dele koldt Vand i
nogle Timer, hvorefter der tilsættes 4 Gange
saa meget Vand, og Blandingen digereres
dernæst, i 3—4 Timer ved en Temperatur, der ikke
maa overstige 65°. Herved omdannes al i
Malten indeholdt Stivelse til Maltose og Dekstrin.
Efter Sining og Presning inddampes det
klarede Udtræk, i Reglen i Vakuum til Ekstrakts
Konsistens. Tilberedt paa denne Maade er M.
ikke klar opløselig i Vand p. Gr. a. den
forholdsvis betydelige Mængde Albuminstoffer
(indtil 8 %), en saadan M. indeholder. Vil man
fremstille en i Vand klar opløselig Ekstrakt, er
det nødvendigt at udskille Albuminstofferne ved
Kogning af Udtrækket, før dette inddampes;
undertiden bruges ogsaa Klaring ved
Hønseæggehvide. M. er en lysebrun Ekstrakt af Lugt
som nybagt Brød, af sød, slimet, ved nogle
Sorter svag branket Smag. M. indeholder c. 25
% Vand; indeholder den væsentlig mere, bliver
den let skimlet ell. gaar i Gæring. Mængden af
opløselige Kulhydrater udgør c. 70 %, af
Æggehvidestoffer 3—8 %. God M. bør indeholde
virksom Diastase. M. finder Anvendelse i
Medicinen som et let fordøjeligt diætetisk Middel
ved Svækkelse i Fordøjelsesorganerne, ved
Forkølelsessygdomme, Hoste o. l. og tilsættes
ofte forsk. andre Lægemidler f. Eks. Kinin,
Jernsalte, Jod, Levertran, Pepsin etc. M. kaldes
ogsaa — med Urette — forskellige mere eller
mindre koncentrerede Ølsorter, som der kan
være tilsat et Udtræk af forskellige
Plantedele.
<i>(A. B.). E. K.</i>
</chapter>
