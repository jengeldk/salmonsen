Tallene for de to sidst anførte Aar skal dog
reduceres med henh. 1/5 og 1/4, idet Kursen for
Pesetas var 80 og 75 % af Guldpariteten. Pr
Indbygger var Omsætningens Værdi 1923 c. 28
Doll., medens den for Italien var c. 35 og for
Frankrig c. 100.

De vigtigste Varer i Omsætningen fremgaar
af følgende:
<table>
<td c><sp>Indførsel 1923</sp><td c>Mængde<br>Mill. kg<td c>Værdi<br>Mill. Pesetas
<td>Kul<td r>1246<td r>107
<td>Mineralolier<td r>154<td r>180
<td>Mineraler<td r>359<td r>22
<td>Cement, Kalk<td r>83<td r>21
<td>Glas, Porcelæn<td r>9<td r>20
<td>Trælast (bl. a. til Minerne)<td r>400<td r>140
<td>Trækul, Tørv o. l.<td r>50<td r>8
<td>Levende Dyr<td r>—<td r>29
<td>Huder og Læder<td r>8<td r>51
<td>Gummi og -arbejder<td r>5,5<td r>141
<td>Jern og -varer<td r>238<td r>148
<td>Kobber og -varer<td r>8,4<td r>35
<td>Andre Metaller<td r>—<td r>16
<td>Maskiner, Motorer, Instrumenter<td r>60<td r>244
<td>Kemikalier<td r>506<td r>291
<td>Papir og Arbejder heraf<td r>65<td r>46
<td>Bomuld<td r>84<td r>330
<td>Andre Spindstoffer og Manufakturvarer<td r>51<td r>179
<td>Klipfisk<td r>70<td r>124
<td>Kornvarer<td r>318<td r>118
<td>Frugt og Grønsager<td r>86<td r>51
<td>Kaffe, Kakao, Te<td r>36<td r>84
<td>Smør, Ost, Æg<td r>14<td r>35
<td><sp>Udførsel 1923</sp>
<td>Ertser o. l. Mineraler<td r>5219<td r>122
<td>Jern og -arbejder<td r>7<td r>17
<td>Kobber<td r>31<td r>77
<td>Bly<td r>85<td r>49
<td>Andre Metaller<td r>5<td r>18
<td>Kem. Produkter (bl. a. Salt)<td r>529<td r>120
<td>Kork<td r>4,1<td r>33
<td>Esparto<td r>40<td r>10
<td>Træ og -varer<td r>106<td r>37
<td>Papir<td r>5,1<td r>15
<td>Bomuldsvarer<td r>4,1<td r>56
<td>Andre Manufakturvarer<td r>10,0<td r>52
<td>Korn (bl. a. Ris)<td r>70<td r>54
<td>Havesager (Løg m. v.)<td r>215<td r>71
<td>Frisk Frugt (Appelsiner)<td r>558<td r>158
<td>Tørret Frugt (Oliven, Rosiner, Nødder)<td r>67<td r>113
<td>Olivenolie<td r>57<td r>125
<td>Vin<td r>309<td r>191
<td>Konserves, Fisk m. v.<td r>47<td r>115
</table>

Om Omsætningen med de enkelte fremmede
Lande er de sidste Oplysninger for 1921 (Mill.
Pesetas):
<table>
<td><td>Indførsel fra<td>Udførsel til
<td>Storbritannien<td r>368<td r>399
<td>Frankrig<td r>361<td r>285
<td>Tyskland<td r>276<td r>42
<td>Forenede Stater<td r>767<td r>135
<td>Cuba og Porto Rico<td r>37<td r>30
<td>Philippinerne<td r>33<td r>3
<td>Marokko<td r>56<td r>36
<td>Andre Lande<td r>1136<td r>579
</table>
</chapter>

<chapter name="Spanien (Landbrug)">
<b>Landbrug.</b>

Landbruget i S. beskæftiger c. en Fjerdedel
af Landets Befolkning og maa betragtes som
Landets vigtigste Erhverv. Landets Natur
betyder gunstige Betingelser for dette Erhvervs
Trivsel; dog bliver disse kun i ringe Grad
udnyttede, hvilket ikke mindst har sin Grund i
en daarlig Udvikling af Samfærdselsmidlerne
og en mangelfuld Ordning af
Kreditinstitutioner, hvorved Landbruget kommer til
at lide under Kapitalmangel. Tidlige Tiders
slette Forvaltning samt dette, at en stor Del af
Jorden er i Kirkens og Adelens Eje, har i høj
Grad bidraget til at hemme den tekniske
Udvikling inden for Landbruget, hvis Udbytte
derfor er lille i de fleste Egne, og hvis Resultat
har bevirket, at Udvandringen fra
Landdistrikterne har været stor. En hel Del af
Provinserne er derfor meget daarligt befolkede,
enkelte til Dels helt affolkede, og Strækninger af
dyrkbar Jord er kommet til at ligge
ubenyttede hen. I mange Egne kræver Jorden kunstig
Vanding, og tidlig anlagdes storartede
Kanalanlæg (navnlig af Maurerne), der endnu mange
Steder er af den største Bet. for Landbruget.

S.'s Areal med de tilliggende Øer er c. 50,5
Mill. ha, hvoraf c. 20,4 Mill. henligger til
vedvarende Græsarealer, 16,0 Mill. ha benyttes som
Agerland, 3,9 Mill. ha til Havebrug, og c. 5,0
Mill. ha er Skov. Det vil altsaa sige, at c. 90 %
af Arealet er produktive, og at c. 40 % af
Arealet er Græsland. Af dette er en hel Del
uden Kultur og derfor med en ringe
Produktionsevne. De mest dyrkede Kornsorter er
Hvede og Byg, hvoraf der 1924 dyrkedes henh.
4,2 Mill. ha og 1,8 Mill. ha. Rug, Havre, Majs
og Bælgsæd dyrkes ogsaa en Del. For alle
Kornarter gælder det, at Foldudbyttet er meget
lille, hvilket i ikke ringe Grad skyldes den
daarlige Jordbehandling og den sparsomme
Anvendelse af Gødning. Kartofler og Sukkerroer
dyrkes i forholdsvis stor Udstrækning med
henh. 2,6 Mill. ha og 1,7 Mill. ha, og af den
sidste staar Udbyttet paa Højde med andre
sukkerroedyrkende Lande i Europa. Kornavlen
drives navnlig i de nordlige Prov.: Kastilien,
León og Guadalquivirbækkenet. Havesager og
Grønsager dyrkes over hele Landet og giver en
Del Udførsel. Ogsaa Frugttrædyrkningen har
stor Udbredelse; ved Siden af de europæiske
Frugtsorter dyrkes Kastanje og de forskelligste
Sydfrugter i stor Stil. De dyrkes ikke blot i
de sydlige Provinser, men ogsaa i Nordens
varme Floddale, og der udføres i store
Mængder Appelsiner, Citroner, Figener, Mandler,
Dadler, Bananer o. s. v. Vinen er dog den
væsentligste Udførselsartikel inden for det
Omraade. Den dyrkes i næsten alle Provinser;
men den har størst Bet. i Katalonien, Kastilien,
Valencia og Andalusien. Det er mest de sydlige
Egnes Vine (Sherry, Malaga), som særlig søges
i Udlandet. Ogsaa friske Druer og Rosiner er
vigtige Eksportartikler. Endelig kan det
nævnes, at Sukkerrøret dyrkes en Del mod S.,
Espartogræs mod SØ., og at Dyrkningen af
Spindeplanter Hør, Hamp og særlig Bomuld i
de senere Tider er gaaet stærkt frem.
Silkeavlen var ogsaa tidligere af ret stor Bet.
