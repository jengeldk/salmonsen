<chapter name="Eloby, Store- og Lille-">
<b>Eloby,</b> <sp>Store</sp>- og <sp>Lille-E.</sp>, to Smaaøer i
Corisco-Bugten paa Nedre-Guineas Kyst, ejes af
Spanierne, men deres vigtigste Handelsfaktorier
er i Hænderne paa fr., tyske og eng.
Handelshuse.
<i>C. A.</i>
</chapter>

<chapter name="Elodea">
<b>Elodea,</b> se <sp>Helodea</sp>.
</chapter>

<chapter name="Éloge">
<b>Éloge</b> [e'lå.з] (fr.) betyder en Lovtale, mest
biografisk, men en Biografi, hvori der kun er
lagt an paa under en elegant Form at prise den
Person, der gøres til Genstand for E. Efter den
klassiske Oldtids Mønster blev saadanne
retoriske Pragtstykker hyppige i 17. Aarh, efter at
<i>Académie française</i> var oprettet; Akademiets
Sekretær holdt Lovtale over Kongen og over
Stifteren, Kardinal Richelieu; senere blev det
en fast Sædvane, at enhver nyvalgt Akademiker
skulde hædre sin Forgænger ved en E., og den
Tale, hvormed han selv modtoges i
Forsamlingen, var i Virkeligheden ogsaa en E. Saaledes
gik det til, at allerede Voltaire kunde spotte
over »de 60-70 Bd Komplimenter«, som
Akademiet havde ladet trykke. En af dem, der
især indlagde sig Ry ved veltalende E., var
Fontenelle; senere har D'Alembert, Laharpe,
Villemain, Mignet o. fl. udmærket sig i denne
Art Veltalenhed; de har ved deres Talent
udvidet dens Grænser betydeligt og uddybet den i
sig selv saa flade Form. Fra <i>Académie
française</i> bredte Skikken sig til de andre franske
Akademier og til dem, der oprettedes i
Udlandet efter Frankrigs Eksempel, saaledes til det
sv. Akademi i Sthlm (»de Aderton«), hvilket
har holdt længe paa denne Sædvane i
Overensstemmelse med sit hele konservative Præg. Det
danske Videnskabernes Selskab har i sin første
Periode ogsaa haft for Skik at hædre afdøde
Medlemmer ved E., saaledes holdt Hjelmstjerne
en over H. Gram. - Det fr. Akademi begyndte
i 18. Aarh. at udsætte Præmier for den bedste
E. over en bestemt hist., hyppigst litterær
Personlighed; i Konkurrencen om denne
Veltalenhedspris høstede navnlig A. L. Thomas (1732
-85) ofte Laurbær ved pompøse E. over
Marskallen af Sachsen, Descartes, Sully o. fl.
E.-Formen er ogsaa tit benyttet parodisk til
Behandlingen af trivielt komiske Emner: <i>E. des
perruques</i> (1797), <i>E. de l'Enfer</i> (1759) o. desl.
- Fra den dansk-norske Litt. kan nævnes de
Lovtaler, som fremkom ved Prisopgaver
udsatte af »Selskabet for de skønne Videnskaber«,
saaledes C. F. Jacobi's over Absalon (1769), O.
Malling's over H. Gerner (1788) o. m. fl., - der
var en hel Mani for saadanne i sidste Halvdel
af 18. Aarh. Et Eksempel paa den parodiske
E. fra samme Tid er C. P. Rothe's satiriske
»Lovtale over Skobørsten« (1770).
<i>(E. G.). Kr. N.</i>
</chapter>

<chapter name="Elogium">
<b>Elogium</b> (lat.), Indskrift, særlig Gravskrift,
som i det antikke Rom sædvanlig indeholdt den
Afdødes Navn, de Embeder, han havde beklædt,
og de Bedrifter, han havde udført. Specielt betød
E. Underskrift under Anebillederne (<i>imagines</i>)
i de Familier, hvor Forfædrene havde beklædt
kuruliske Embeder. Ogsaa paa offentlige
Bygninger anbragtes E.; særlig mærkes de E., som
Kejser Augustus Aar 2 f. Kr. anbragte paa
Statuer af berømte Mænd, som han lod opstille
ved Mars Ultor's Tempel paa <i>Forum Augusti</i>.
Ogsaa i andre Byer i Italien fandtes lgn. E.;
de, der er bevarede, er udgivne i <i>Corpus
inscriptionum Latinarum</i>, I. Paa den Maade fik
E. Bet. Lovtale (fr. <i>éloge</i>). - Endvidere bruges
det i Bet. Klausul i et Testamente (<i>E. ultimum</i>),
samt om en Fortegnelse over Forbryderes
tidligere Misgerninger.
<i>H. H. R.</i>
</chapter>

<chapter name="Elohim">
<b>Elohim,</b> hebr. Betegnelse for Guddom.
Ordet er Flertal af <i>Eloah</i>, der har tilsvarende
Former i Aramaisk og Arabisk (<i>ilah</i>, med
Artiklen <i>allah</i>) og uden Tvivl staar i Forbindelse
med <sp>El</sp> (s. d.). E. bruges dels med Flertals-,
dels med Enkelttalsbetydning; hvor det betegner
Israels Gud, Jahve, har det i Reglen den
bestemte Artikel, »Guden«. Ordet anvendes ikke
blot om »Gud« ell. »Guder« i egentligste
Forstand, men bruges 1. Sam. 28, 13 om afdøde
Aander og et Par Steder vistnok om
menneskelige Herskere. <i>B<sup>e</sup>ne Elohim</i>, »Gudesønner«, bet.
guddommelige Væsener af lavere Art.
<i>J. P.</i>
</chapter>

<chapter name="Elohisten">
<b>Elohisten,</b> se <sp>Pentateuchen</sp>.
</chapter>

<chapter name="Elokution">
<b>Elokution</b> (lat.), Udtalelse, Foredragsmaade,
Foredrag.
</chapter>

<chapter name="Elokvens">
<b>Elokvens</b> (af lat. <i>eloquéntia</i>), Veltalenhed.
</chapter>

<chapter name="El Ole">
<b>El Ole</b> [æl-'ål<sub>æ</sub>], sp. Pantomimedans,
indført paa Scenen af den spanske Danserinde
Pepita.
</chapter>

<chapter name="Elongation">
<b>Elongation</b> (lat.) betyder Forlængelsen, alm.
specielt Forlængelsen ved Brudgrænsen, saaledes
som den bestemmes ved Trækforsøg. Se
<sp>Materialprøver</sp>.
<i>A. O-d.</i>
</chapter>

<chapter name="Elongation">
<b>Elongation,</b> et svingende Legemes, f. Eks.
et Penduls, Afvigelse fra Hvilestillingen i et
givet Øjeblik, altsaa d. s. s. <sp>Udslag</sp>.
<i>K. S. K.</i>
</chapter>

<chapter name="Elongation (astronomi)">
<b>Elongation</b> (<sp>astron</sp>.), Vinkelafstand,
specielt den Vinkelafstand, hvori en Planet staar
fra Solen ɔ: den Vinkel, som Synslinierne fra
Iagttagerens Øje til Solen og Planeten danner.
Ved Merkur og Venus kan E. ikke blive større
end 28° og 46° (p. Gr. a. Merkur-Banens store
Ekscentricitet varierer E. mellem 17,9° og 27,8°),
ved de øvrige Planeter kan E. antage alle
Værdier fra 0° til 360°. Ved en Maanes E.
forstaas dens Vinkelafstand fra dens Hovedplanet.
Undertiden bruges E. i samme Bet. som
Digression.
<i>J. Fr. S.</i>
</chapter>

<chapter name="Elopura">
<b>Elopura,</b> se <sp>Sandakan</sp>.
</chapter>

<chapter name="eloquentia">
<b>eloquentia</b> [-kvæn'-] (lat.), Veltalenhed. <i>Prof.
eloquentiæ</i> kaldes ved tyske Univ. en Prof., som
har det særlige Hverv ved festlige Lejligheder
at føre Ordet paa Universitetets Vegne, affatte
dets Festskrifter o. l.
<i>H. H. R.</i>
</chapter>

<chapter name="Élouges">
<b>Élouges</b> [e'lu.з], By i Kongeriget Belgien,
Prov. Hainaut, Station paa Jernbanen
Mons-Quiévrain, har Sukkerfabrikker, Stenbrud og
Kulgruber. (1912) 4459 Indb.
<i>G. Ht.</i>
</chapter>

<chapter name="El Paso">
<b>El Paso</b> [æl-'pas<sub>å</sub>], Navn paa en meksikansk
og paa en amer. By, der ligger lige over for
hinanden paa hver sin Side af Grænsefloden
Rio Grande del Norte. Navnet betyder
»Vadested«. - 1) E. P. i Meksiko, der ogsaa kaldes
<i>E. P. del Norte</i> ell. <i>Ciudad Juarez</i>, ligger i
Staten Chihuahua 1140 m o. H. og har c. 10000
Indb. Byen er vigtig som Handels- og
Trafikby ved sine Jernvejsforbindelser med Meksiko
og U. S. A. - 2) E. P. i U. S. A., Stat Teksas,
er dog af endnu større Vigtighed som
Handelsby og som Jernvejscentrum. (1910) 39300 Indb.
E. P. har ogsaa nogen Industri.
<i>H. P. S.</i>
</chapter>
