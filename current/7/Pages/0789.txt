<chapter name="Farman, Henry">
<b>Farman</b> ['fa.<sub>ə</sub>m<sub>ə</sub>n], <sp>Henry</sp>, fransk-engelsk
Aviatiker og Sportsmand, f. 1873, der navnlig
blev kendt ved 13. Jan. 1908 at vinde en Pris
paa 50000 frc. for en Flyvning paa 1000 m i
lukket Kurve. F. naaede hurtigt at blive en af
Verdens mest kendte Flyvere, og 1909-14 søgte
Officerer og Flyveaspiranter fra alle Lande til
hans Flyvepladser i Mourmelon og Buc.
Sammen med Broderen Maurice F. oprettede han
en stor Flyvemaskinefabrik i Paris. Han
opnaaede at faa store Bestillinger fra alle Lande
og har under Verdenskrigen været en af de
allierede Magters største Leverandører. Mange
danske Flyvere, Birck, Svendsen m. fl., er
uddannede hos F.
<i>H. C. U.</i>
</chapter>

<chapter name="Farmand">
<b>Farmand,</b> norsk Forretningsblad, udkommer
1 Gang ugl. i Kria. Det blev grundlagt 1891 af
Einar Sundt, som hele Tiden har været Bladets
Redaktør. Det har indeholdt en Mængde Artikler
til Belysning saavel af Dagens kommercielle og
finansielle Spørgsmaal som af Landets
økonomiske Historie i det hele.
<i>K. F.</i>
</chapter>

<chapter name="Farma-Ty(r)">
<b>Farma-Ty(r),</b> et Navn paa Odin. Navnet
betyder »Byrdeguden« og menes at hentyde til,
at han i Ørneskikkelse bar Digtermjøden fra
Jætterne op til Gude- og Menneskeverdenen.
<i>A. O.</i>
</chapter>

<chapter name="Farmer's Afsvækker">
<b>Farmer's Afsvækker</b> benyttes i Fotografien
til Opløsning af en Del af det ved
Fremkaldelsen dannede Sølvbillede. Den bestaar af en
Opløsning af Ferridcyankalium og
Svovlundersyrligt Natron.
<i>C. E. A.</i>
</chapter>

<chapter name="Farmington">
<b>Farmington</b> ['fa.<sub>ə</sub>miŋt<sub>ə</sub>n], Navnet paa flere
Byer i U. S. A., af hvilke nævnes: 1) F. i
Connecticut, ligger ved F. River. (1910) 6130
Indb. F. har et Seminarium og driver
Industri. - 2) F. i Maine, ligger 55 km NNV. f.
Augusta ved Sandy River. (1910) 4500 Indb. F.
er Fabrikby. - 3) F. i New Hampshire, ligger
40 km ØNØ. f. Concorde ved Cocheco River.
(1910) 2600 Indb. F. har Skotøjsfabrikation.
<i>H. P. S.</i>
</chapter>

<chapter name="Farnabazos">
<b>Farnabazos</b> [-'batsås], pers. Satrap i Frygien
og Bithynien, hjalp i Slutn. af den
peloponnesiske Krig Spartanerne mod Athen og lod paa
deres Tilskyndelse Alkibiades, hvem han først
havde begunstiget, rydde af Vejen (404 f. Kr.).
Under Kyros' Tog mod Artaxerxes holdt han
med den sidste, og i Persiens paafølgende Krig
med Sparta bekæmpede han denne Magt, men
blev 398 af Derkyllidas nødt til et Forlig.
Under Atheneren Konon's Anførsel tog F. Del i
Athens Sejr over den spartanske Flaade ved
Knidos (394); senere kæmpede han uheldigt i
to Krige mod Ægypten.
<i>K. H.</i>
</chapter>

<chapter name="Farnakes">
<b>Farnakes,</b> Søn af Mithradates (VI) den
Store, blev 63 f. Kr. for sit Forræderi mod
Faderen af Romerne belønnet med det
bosporanske Rige. Under Borgerkrigen mellem
Cæsar og Pompejus (48) besatte han Lillearmenien
og sejrede over Domitius Calvinus ved
Nikopolis, men blev slaaet ved Zela (2. Aug. 47)
af Cæsar, der derpaa skrev til Rom de kendte
Ord: <i>veni</i>, <i>vidi</i>, <i>vici</i>. F. flygtede til sit Rige,
hvor han kort Tid efter blev myrdet.
<i>K. H.</i>
</chapter>

<chapter name="Farnborough">
<b>Farnborough</b> ['fa.<sub>ə</sub>nbro<sub>u</sub>], By i det sydlige
England. Hampshire, med (1911) 14199 Indb.
Den er Knudepunktet paa London & South
Western-Jernbanen. I Nærheden ligger Lejren
ved Aldershot. I F. findes den kat. Kirke St
Michael, opført 1887 af den tidligere fr.
Kejserinde Eugenie; den rummer Napoleon III's og
Kejserprinsens Grave.
<i>G. Ht.</i>
</chapter>

<chapter name="Farnbühl">
<b>Farnbühl</b> ['farnby.l], Badested i det
schweiziske Kanton Luzern med svagt jernholdig
Kalkkilde (11,5°). Det har en meget smuk og mod
Vinden beskyttet Beliggenhed 704 m o. H. i en
af lille Emmens Sidedale og benyttes derfor
ikke blot mod Anæmi, Klorose og alm.
Afkræftelse p. Gr. a. sin Jernkilde, men er ogsaa et
yndet Luftkursted. I Nærheden findes
Luftkurstedet <sp>Schwarzenberg</sp>.
<i>E. F.</i>
</chapter>

<chapter name="Farne">
<b>Farne</b> ['fa.<sub>ə</sub>n], Gruppe af 17 Smaaøer,
der ligger 3 km fra Englands Østkyst, lige over
for Bamborough (Northumberland) paa 55° 37'
n. Br. Strædet mellem Øerne og Fastlandet er
meget farligt, hvorfor to af Øerne bærer
Fyrtaarn. Der findes kun en halv Snes Indb.
<i>G. Ht.</i>
</chapter>

<chapter name="Farnese">
<b>Farnese,</b> ital. Fyrsteslægt, blandt hvis
Medlemmer forekommer fremragende Gejstlige,
Krigere og Statsmænd. Opr. smaa Landbaroner
i Etrurien er de først paaviselige i 12. Aarh.
Familien ejede Ischia, Caprarola, Capodimonte
og Farneto (ved Orvieto), senere ogsaa Isola
F., en Borg paa det gl. Vejis Ruiner. Som
Konsuler og Podestaer i Orvieto spillede de
en betydelig Rolle, og i Byens indre Kampe stod
de paa Guelfernes Side.

Familiens første Berømmelse skyldes Pave
Alexander VI. Pierluigi F. havde i sit Ægteskab
med Giovenella de' Gaetani Datteren <sp>Guilia</sp>
og Sønnen <sp>Alessandro</sp>. Guilia blev, kun
14 Aar gl, Kardinal Rodrigo Borgias (Alexander
VI's) Elskerinde - hun kaldtes af Romerne
spøgefuldt »Kristi Brud« - og denne
Forbindelse kunde Alessandro takke for, at han 1493
blev Kardinal (»Skørtekardinalen«). 1534 blev
Alessandro Pave under Navnet Paul III, og han
begunstigede nu sine Børn paa den mest
utilslørede Maade. Den berømteste af dem er
<sp>Pierluigi</sp> (1503-47). Han blev gjort til
Hertug i Piacenza og Parma, Herre til Castro,
Ronciglione m. m. Pierluigi, der var en ivrig
Guelfer og Hovedet for Karl V's Fjender i
Italien, var en udsvævende og grusom Tyran, og
1547 blev han myrdet i Milano paa
Foranstaltning af Byens kejserlige Statholder. Pierluigi
havde fl. Sønner, som Pave Paul sørgede godt
for. En af dem, <sp>Alessandro</sp> (1520-89),
blev Kardinal i en Alder af 14 Aar. Han havde
kunstneriske og videnskabelige Interesser og
levede i stor Pragt, omgivet af Lærde og
Kunstnere (bl. a. Bembo og Vasari). Det var ogsaa
ham, der byggede det skønne Palazzo F. i
Rom. En anden af Pierluigi's Sønner var
<sp>Ottavio F.</sp> (1521-86). Han var en god Regent
og ægtede Karl V's uægte Datter Margrete af
Parma, den senere Statholderinde i
Nederlandene. Deres Søn var den berømte Feltherre
<sp>Alessandro F.</sp> (1547-92). Med Udmærkelse
kæmpede han i Slaget ved Lepanto 1571 og fulgte
derefter sin Moder til Nederlandene, hvor han
førte Kampen mod Oprørerne. Bl. a. vandt han
Sejren ved Gembloux, og efter Juan d'Austria's
Død 1578 blev han kejserlig Statholder. Som
saadan indtog han bl. a. Gent, Bryssel og

