det saakaldte <sp>Fachinger-Vand</sp>, der
drikkes meget lidt paa Stedet, men er Genstand
for en stadig tiltagende Forsendelse. Det er
et koldt, meget kulsyreholdigt Vand, der
indeholder 6,15 g Salte pr l, deraf Natriumbicarbonat
4,01. Sin Hovedanvendelse har F. mod
Udskillelse af Urinsyrekrystaller i Urinen og ved
urinsur Grus- og Stendannelse.
<i>E. F.</i>
</chapter>

<chapter name="Fachr-ed-din ar-Râzi">
<b>Fachr-ed-din ar-Râzi,</b> med Tilnavnet
<sp>Ibn-al-Chatîb</sp>, berømt muhammedansk Teolog og
Filosof, f. i Rei 1149, d. i Herat 1209. Han
behandlede i forskellige endnu bevarede mindre
Afh. vigtige metafysiske og religiøse
Spørgsmaal; ogsaa under sin Lærervirksomhed
bekæmpede han med Dygtighed de antropomorfistiske
Anskuelser, som paa hans Tid gjorde sig
gældende i den lærde islamitiske Verden. Som
Teolog er hans Navn især knyttet til hans store
Koran-Kommentar: Mafâtîh-al-ghaib (ɔ:
Hemmelighedens Nøgler [udg. i 6 Bd, Bulaq 1289
[= 1872]), i hvilken hele den forudgaaende
teologiske Videnskabs Resultater er blevne
indarbejdede og kritisk sigtede. Hans
Fremstilling udmærker sig ved logisk Stringens, og
han hævder absolut Fornuftens Forret for
Mystikken.
<i>J. Ø.</i>
</chapter>

<chapter name="facialis">
<b>facialis</b> (lat.), det af <i>facies</i>, <sp>Ansigt</sp>,
dannede Adjektiv. <i>Nervus f.</i> er den 7. Hjernenerve
og Bevægenerve for Ansigtsmusklerne; den
forlader Hjernekassen gennem den falloppiske
Kanal, som gennemborer de Knoglepartier, der
indeslutter det indre Øre; ved Sygdomme i dette
kan Nerven derfor blive medinddraget i
Lidelsen (Krampe ell. Lamhed af Ansigtsmusklerne).
Fra den falloppiske Kanals ydre Munding bag
ved Underkæbens Bagrand straaler Nervens
Grene vifteformig ud til Ansigtets Muskler.
<i>S. B.</i>
</chapter>

<chapter name="Facialisparese">
<b>Facialisparese,</b> Lammelse af
Ansigtsmusklerne. Denne Lammelse, som er ret hyppig,
kan dels optræde ved Hjernelidelser (Apopleksi),
men indgaar i saa Fald oftest med Lammelse
af Arm og Ben; dels kan den skyldes Lidelse
af Ansigtets Bevægenerve (<i>nervus facialis</i>) og
er i saa Fald oftest af saakaldt reumatisk
Oprindelse, kan dog ogsaa skyldes Ørelidelser.
F., som sædvanlig er begrænset til den ene
Ansigtshalvdel, viser sig ved, at Patienten ikke
kan bevæge denne, saa at Munden ved Smil
trækkes op til den modsatte Side, og Øjet paa
den lamme Side ikke kan lukkes. De fleste
Tilfælde af reumatisk F. helbredes;
Behandlingen bestaar i Massage og Elektrisering.
<i>K. H. K.</i>
</chapter>

<chapter name="faciebat">
<b>faciebat</b> (lat. ɔ: »han gjorde«, »udførte«),
Tilføjelse, som af og til træffes paa Malerier,
Kobberstik etc. efter Kunstnernavnet i St f. det
gængse <i>fecit</i>, og som man har villet fortolke som
Tegn paa den paagældende Kunstners
Beskedenhed, idet han derved vilde have udtrykt sit
Værks Ufuldkommenhed.
<i>A. Hk.</i>
</chapter>

<chapter name="Facies (Geologi)">
<b>Facies</b> (lat.: Skikkelse, Udseende). Ligesom
i Nutiden dannedes der ogsaa i Fortiden til
enhver Tid Jordlag af meget forsk.
Beskaffenhed alt efter de Forhold, der raadede paa de
Steder, hvor vedk. Aflejringer blev til. Man
taler derfor i Geologien om forskellige F. inden
for et Tidsafsnits sedimentære Aflejringer.
Eftersom Aflejringerne er fremkomne i Havet, i
Ferskvand ell. paa Landjorden, bruger man
saaledes Betegnelsen marin, limnisk ell.
terrestrisk F. Men ogsaa efter deres rent
petrografiske Beskaffenhed kan de sedimentære Aflejringer
henføres til forsk. F.; man taler saaledes om
Kalkstens-, Mergel-, Sand-, Lerfacies o. s. v.
Da de Forhold, der har bevirket Udviklingen
af de forsk. F., ogsaa spiller en meget betydelig
Rolle for Organismerne, er hver F.
karakteriseret ved sin egen Fauna ell. Flora, hvilket i høj
Grad vanskeliggør Udredningen af de forsk.
Aflejringers indbyrdes Aldersforhold, idet
Aflejringer fra samme Tid kan indeholde Resterne
af vidt forsk. Faunaer ell. Floraer.
<i>J. P. R.</i>
</chapter>

<chapter name="Facies (Anatomi)">
<b>Facies</b> betyder i Anatomien dels <sp>Ansigtet</sp>,
dels en mere ell. mindre <sp>plan Overflade</sp>,
navnlig af en Knogle.
<i>S. B.</i>
</chapter>

<chapter name="Facies Hippocratica">
<b>Facies Hippocratica</b> ell. <sp>abdominalis</sp>,
de skarpe, indfaldne Ansigtstræk, som iagttages
hos Patienter med Sygdomme, som griber dybt
ind i Ernæringen, især ved Underlivsbetændelse
(se <sp>Bughindebetændelse</sp>).
<i>(A. F.). H. I. B.</i>
</chapter>

<chapter name="facil">
<b>facil</b> (af lat. <i>fácile</i>), let, forekommende,
omgængelig; <i>Facilitet</i>, Lethed, Omgængelighed.
</chapter>

<chapter name="facilis descensus Averno">
<b>facilis descensus Averno</b> (lat.) ɔ: det er
let at stige ned i Underverdenen. Vergil's
<i>Æneide</i>, VI, V. 126.
<i>H. H. R.</i>
</chapter>

<chapter name="facio ut des">
<b>facio ut des</b> (lat.), egl. jeg gør (noget), for
at du skal give (noget andet som Vederlag),
hørte ligesom <i>do ut des</i> i Romerretten til de
saakaldte Innominalkontrakter, hvorefter den ene
Kontrahent først var forpligtet til at yde, naar
Medkontrahenten havde erlagt sin Modydelse.
</chapter>

<chapter name="Facit">
<b>Facit</b> (lat.), »det udgør«, bruges som
Betegnelse for Resultatet af en Regning.
<i>Chr. C.</i>
</chapter>

<chapter name="facit indignatio versum">
<b>facit indignatio versum</b> (lat.), Harmen
skaber Verset, ɔ: selv den, hvem Naturen har
nægtet Digtergaven, vil Harmen over
Menneskenes Fordærvelse kunne gøre til satirisk
Digter. <sp>Juvenal</sp>, Sat. I, V. 79.
<i>H. H. R.</i>
</chapter>

<chapter name="Facius, Georg Sigmund">
<b>Facius</b> ['fa.tsius], <sp>Georg Sigmund</sp> og
<sp>Johann Gottlieb</sp>, tyske Kobberstikkere i
Punktermaner, Brødre, var fødte i Regensburg
ved Midten af 18. Aarh., uddannedes væsentligst
i Bryssel, fulgtes 1776 ad til London og døde
der omtr. 1800. Alle deres kendte Blade, 41 i
Tallet, har de udført i Fællesskab og trykt dem
dels sort, brunt ell. rødt, dels i fl. Farver; intet
af dem er Originalarbejde, de fleste i meget
store Dimensioner og stukne efter Malerier af
Renaissancetidens berømte Mestere. Gode
Eksemplarer af Brødrene F.'s Arbejder er i ikke
ringe Anseelse og fortjener det til en vis Grad
i Kraft af deres smukke dekorative Virkning og
sikre omhyggelige Udførelse, men udmærker
sig ikke ved Stiltroskab.
<i>S. M.</i>
</chapter>

<chapter name="Façon">
<b>Façon</b> [fa'såŋ, fr. -'så], ydre Form og
Udseende, Maade, Anstand, Levemaade. I Flertal
(<i>façons</i>), Omstændigheder, Omsvøb. <i>Sans f.</i> [sa-],
uden Omstændigheder. <i>f. de parler</i>
[fa'så-t-par'le], Talemaade, Mundsvejr.
</chapter>

<chapter name="Façondrejebænk">
<b>Façondrejebænk</b> [fa'såŋ-], Drejebænk særlig
indrettet til Façondrejning, se <sp>Drejemaskine</sp>.
</chapter>

<chapter name="Façonjern">
<b>Façonjern</b> [fa'såŋ-], se <sp>Profiljern</sp>.
</chapter>

<chapter name="façonnerede Stoffer">
<b>façonnerede Stoffer</b> [faså'ne'r'-r<sub>ə</sub>ð<sub>ə</sub>], alle
Stoffer med smaa ivævede Mønstre.
</chapter>

<chapter name="Façonstaal">
<b>Façonstaal</b> [fa'såŋ-], Høvle- ell. Drejestaal,
hvis Eg ikke er retliniet, men krum; bruges
ved Massefabrikation af ens profilerede Stykker.
</chapter>

