efter at være overfaldet i Nidaros maatte flygte
for Birkebejnerne og efter nogle Dages
Omflakken tyede til Klostret. Da Birkebejnerne satte
Ild paa Klostret, gik Hertugen ud, men blev
nedhugget med hele sit Følge; dette var i Maj
1240 og kun et Par Dage efter, at hans Søn
Peter paa samme Sted havde fundet Døden.
Klostret brændte ned til Grunden, men blev
senere genopført. I 1350'erne var Eystein
Asgrimsson, »Liljas« Digter, Munk her. Først 1546
blev E. inddraget under Kronen, og i 1560'erne
blev Bygningerne nedrevne; nu er ingen
Levninger tilbage af Klostret.
<i>(J. F. W. H.). Edv. B.</i>
</chapter>

<chapter name="El Ghor">
<b>El Ghor,</b> se <sp>Ghor</sp>.
</chapter>

<chapter name="Elgin (Skotland)">
<b>Elgin</b> ['e£g<sub>i</sub>n], tidligere <sp>Moray</sp>, Shire i
Mellemskotland, S. f. Moray Firth, begrænset
mod Ø., S. og V. af Shirerne Banff, Inverness
og Nairn. 1376 km<sup>2</sup> med (1911) 43427 Indb.,
hvoraf c. 1800 taler Gælisk. Det
gennemstrømmes af Floderne Spey og Findhorn, som falder
i Moray-Bugten, og er mod S. opfyldt af lave
Bjerge (Larig Hill 544 m), medens der langs
Kysten strækker sig et frugtbart Lavland.
Klimaet er mildt, især ved Kysten. Middeltemp.
for Jan. 3°, for Juli 15°, aarlig Nedbør 660 mm.
Agerbruget staar højt; i Lavlandet dyrkes især
Hvede og Byg, i Højlandet især Havre.
Kvægavlen har stor Bet. (korthornet Kvæg, Faar).
I Floderne fanges Laks, og Kystbefolkningen
driver et betydeligt Havfiskeri. Det vigtigste
Industriprodukt er Whisky. E. og Nairnshire
sender tilsammen eet Medlem til Parlamentet.

<sp>Hovedstaden E.</sp> ved den lille Flod
Lossie, 7 km fra dens Munding, er et
Jernbaneknudepunkt og har (1911) 8565 Indb. og nogen
Industri. E. er en meget gl By og har Ruiner
af en Domkirke, grundet 1224.
<i>G. Ht.</i>
</chapter>

<chapter name="Elgin (U. S. A.)">
<b>Elgin</b> ['e£g<sub>i</sub>n], By i U. S. A., Stat Illinois,
ligger 65 km VNV. f. Chicago ved Fox River.
(1910) 26000 Indb. E. har nogen Industri og
driver Handel med Landbrugsprodukter.
<i>H. P. S.</i>
</chapter>

<chapter name="Elgin, James Bruce">
<b>Elgin</b> ['e£g<sub>i</sub>n], <sp>James Bruce</sp>, Jarl, eng.
Statsmand, nedenn.'s Søn, f. 20. Juli 1811, d.
20. Novbr 1863, valgtes 1841 til Underhuset, men
mistede allerede n. A. sit Sæde ved Faderens
Død, fordi han som skotsk Peer ikke længere
var valgbar. Derimod blev han kort efter
Guvernør paa Jamaica og viste her stor
Forvaltningsdygtighed. 1846 forfremmedes han til den
vigtige og vanskelige Post som Generalguvernør
i Kanada og forstod snart at dæmpe den Splid,
som i en Række af Aar havde hersket mellem
den engelsk- og fransktalende Del af
Befolkningen, og særlig den Misstemning, som næredes hos
den sidste mod Moderlandets Regering
(gennemførte 1848 Ligestilling for begge Sprog i
Parlamentet). Da en Pøbelopstand i Montreal, som
ogsaa vendtes mod ham selv, 1849 havde ødelagt
Parlamentsbygningen, forlagdes Regeringens
Sæde til Toronto og senere til Quebec.
Endvidere udviklede E. Landets Velstand ved
Bygning af den første Jernbane og ved en
Overenskomst med Nordamerika 1854, der sikrede
gensidig Handels- og Fiskerifrihed. Til Løn for sin
Virksomhed ophøjedes E. 1849 til britisk Peer.
1857 sendtes han som Regeringens Kommissær
til Kina, ledede Toget til Pejho-Floden og
sluttede 1858 Freden i Tientsin samt en gunstig
Handelspagt med Japan. Efter sin Hjemkomst
til England 1859 blev E. Generalpostmester
i det liberale Ministerium, men maatte 1860 paa
ny drage til Kina, fordi Fredsvilkaarene ikke
overholdtes; han ledede nu Toget mod selve
Peking og sluttede her den endelige Fred 26.
Oktbr. Han hjemførte store Samlinger af kin.
Kunst, ligesom Faderen i sin Tid af
gammelgræsk. Febr. 1862 blev han Vicekonge i Indien,
men bukkede under for Klimaet inden 2 Aars
Forløb. (<sp>Litt</sp>.: <i>Letters and journals of Lord
E.</i> [London 1872] og <sp>L. Oliphant</sp>, <i>Narrative of
Earl E.'s mission to China and Japan</i> [London
1859]). - Hans Søn, <sp>Victor Alexander Bruce</sp>,
Jarl E., f. 16. Maj 1849, var 1886 i nogle
Maaneder Kommissær for de offentlige Arbejder
under Gladstone's Ministerium og 1894-98
Vicekonge i Indien, ligesom Faderen havde været
30 Aar tidligere. Han førte 1902-03 Forsædet
i Undersøgelseskommissionen om Krigen i
Sydafrika og 1904-05 i Kommissionen om Ordning
af den skotske Kirkes Forhold. Decbr 1905 blev
han Minister for Kolonierne indtil Apr. 1908 og
satte som saadan de ny Forfatninger med
parlamentarisk Selvstyre i Kraft i de tvende
Boer-Kolonier, Transvaal og Oranje.
<i>E. E.</i>
</chapter>

<chapter name="Elgin, Thomas Bruce">
<b>Elgin</b> ['e£g<sub>i</sub>n], <sp>Thomas Bruce</sp>, Earl af
E. og Kincardine, skotsk Lord, eng Diplomat
og Samler af gr. Kunstværker, f. 20. Juli 1766,
d. 14. Novbr 1842 i Paris. E., der hørte til den
skotske Familie Bruce, af hvilken Slægt en
anden Linie har givet Skotland fl. Konger,
studerede først i England i Harrow og
Westminster, derpaa ved Univ. i St Andrews i
Skotland, derefter Jura i Paris og til sidst
Militærvidenskab i Tyskland, hvorpaa han traadte ind
i den eng. Hær, i hvilken han steg til
Generalløjtnant; 1792 blev han eng. Gesandt i Bryssel
(dengang Hovedstad i de østerr. Nederlande);
1795 i Berlin og 1799 i Konstantinopel. Som
skotsk Peer fik han ved Valg Sæde i
Overhuset. Da han havde megen Interesse for den
gr. Kunst, samlede han under sit Ophold i
Konstantinopel og paa Rejser i Grækenland, der
dengang var tyrkisk Provins, mange oldgræske
Vaser, Mønter, skaarne Stene o. desl.; men han
indskrænkede sig ikke hertil. Han erhvervede
sig af Sultanen et Firman, som bemyndigede
ham til ikke blot at tage Afstøbninger alle
Vegne, men ogsaa til »fra Akropolis i Athen at
borttage nogle gl. Sten«, iflg. hvilken Tilladelse
han ikke blot lod bortføre de paa Pladsen
liggende Statuer og Arkitekturdele, men han lod
mange Statuer, Basrelieffer, Arkitekturstykker
o. s. v. (se <sp>Elgin Marbles</sp>) bortfjerne fra
deres Plads, hvilket medførte store
Ødelæggelser og fremkaldte levende Misnøje. Til sidst
lykkedes det formaaende Grækere i Konstantinopel
at bevæge Sultanen til at betyde E., at nu havde
han borttaget tilstrækkelig mange »gl. Sten«,
hvorefter Ødelæggelsesværket standsedes (1803).
E. kaldtes s. A. tilbage, men paa Rejsen hjem
blev han gjort til Krigsfange, da Napoleon
netop begyndte Krig med England, og han kom
først hjem 1806. Hans Kunstskatte naaede efter
fl. Uheld til sidst lykkeligt til England
(Halvdelen først 1812) og udstilledes i hans Hus i
Piccadilly, men han var stadig Genstand for
