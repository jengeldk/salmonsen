sagdes at Være en Søn af Picus ell. af Merkur
og Sønnesøn af Saturn, for hvem han havde
indført Ofringer, ligesom han havde faaet sin
Fader Picus optaget bl. Guderne. Da Herakles
kom til Italien, vilde F. bringe ham som Offer
til Merkur; men Herakles satte sig til
Modværge og ihjelslog F. Guden F. fremstilledes
opr. i Lighed med Jupiter, en kraftig Skikkelse
med Krone, Panterskind om Skulderen, Kølle
ell. Overflødighedshorn i Haanden. Senere hen,
da man stiftede nøjere Bekendtskab med den
gr. Mytologi, antog man F. for den samme
som Pan og talte om fl. <sp>Fauner</sp>, som man
sammenstillede med Grækernes Seilener og
Satyrer, og som man tænkte sig med Bukkefødder,
Hale og Bukkeøren, drilagtige, kaade
Skabninger, en Art Dæmoner, mod hvis Paafund man
søgte at værge sig ved Tryllemidler, f. Eks. ved
Pæonen (<i>Pæonia officinalis</i>) o. desl. - I den
senere rom. Kunst ser vi derfor F. fremstillet
som en gr. Pan ell. Seilen.
<i>V. S.</i>
</chapter>

<chapter name="Faurbogaard Landbrugsskole">
<b>Faurbogaard Landbrugsskole</b> i Holbæk
Amt blev oprettet 1876 af Holbæk Amts
Landboforening. Planen var at knytte en Mønster- og
Forsøgsgaard til Skolen, paa hvilken 20-25
Elever skulde nyde teoretisk og praktisk
Undervisning i et Aar. Henved 20 Elever besøgte i
det første Aar Skolen; senere tog Antallet af,
og Skolen trivedes aldrig ret; Forsøgsmarken
dreves kun i et Par Aar, og den paatænkte
Forsøgsstation blev ikke oprettet. 1879 blev
Gaarden bortforpagtet til Landbrugskandidat
Jakob Hansen, og Skolen, der imidlertid helt
var standset, skulde aabnes paa ny under hans
Ledelse. Men i de første Aar indskrænkede
Virksomheden sig alene til en Mælkeriskole, og
først 1882 begyndte atter den egl.
Landbrugsskoleundervisning. Men heller ikke nu vilde
Skolen trives; den ophørte 1889; Gaarden blev
bortforpagtet og endelig solgt 1896.
<i>H. H-l.</i>
</chapter>

<chapter name="Faure, Amandus">
<b>Faure,</b> <sp>Amandus</sp>, tysk Maler og
Raderer, f. 30. Januar 1874 i Hamburg, Elev af
Stuttgart-Akademiet og gennem sin Virksomhed
knyttet til denne By. F. er Artistlivets Maler;
i livfulde og farvekraftige Billeder skildrer han
med sensuelt Anstrøg især Cirkus- og
Variété-Foreteelser: »Cake-walk« (Internat. Gal i
Venedig), »Boulevard-Variété«, »Salome's Dans« o.
s. fr.; fl. Arbejder i denne Retning saas paa
den baltiske Udstilling i Malmö 1914:
Beriderbilledet »I den grønne Vogn«, »De skønne
Kvinders Gade« m. v. Han er ogsaa Blomstermaler
og har raderet mange Blade. Tre af F.'s
Værker i Stuttgarts Galeri.
<i>A. Hk.</i>
</chapter>

<chapter name="Faure, Eugène">
<b>Faure</b> [få.r], <sp>Eugène</sp>, fr. Maler, f. 1822
i Seyssinet ved Grenoble, d. 22. Febr 1879 i
Paris. F., som var Elev af David d'Angers og
af Rude, gjorde først ret Lykke med sin »Eva«
(1864); som Cabanel og mange andre anslog
han her med elegant Pensel Strenge, der
vakte Kejserhoffets og den fine
Leveverdens Behag, og Billedet fandt en Køber i
Hertugen af Morny. Senere malede F. »Kilden« m.
m. Hans Portrætter, særlig af Børn og Kvinder,
var skattede, til Dels prægede af samme noget
overfladiske Elegance, som skaffede hans »Eva«
en betydelig, men ret kortvarig Succes. En
Del af hans Arbejder i Grenobles Mus.
<i>A. Hk.</i>
</chapter>

<chapter name="Faure, Felix">
<b>Faure</b> [få.r], <sp>Felix</sp>, Præsident i den franske
Republik 1895-99, f. 30. Jan. 1841, d. 16. Febr
1899, var Søn af en Møbelsnedker i Paris. Han
arbejdede 1857-59 i London, senere i 3 Aar i
et Garveri i Amboise og derefter hos en
Skindhandler i Havre, indtil han selv grundlagde en
Forretning her som Skibsreder; blev i denne Stilling 1871
Formand for Handelskamret og tjente efterhaanden en
betydelig Formue. Under Krigen 1870 sendtes han af Gambetta til
England for at købe Vaaben og førte senere
en Bataillon af Mobilgarden. 1881 valgtes han
som Republikaner til Deputeretkamret og blev
senere genvalgt; tog jævnlig Del i
Forhandlingerne om Handels- og Kolonialforhold. Allerede
Novbr 1881 blev F. Understatssekretær for
Kolonierne i Gambetta's kortvarige Ministerium,
samt paa ny Septbr 1883-Apr. 1885 under
Jules Ferry og endelig Jan.-Marts 1888 under
Tirard. Han var ogsaa fl. Gange Medlem af
Finansudvalget og blev Juni 1894
Marineminister. Efter Casimir Perier's Afgang som
Præsident blev F. 17. Jan. 1895 valgt som de
maadeholdne Republikaneres Kandidat imod den
radikale H. Brisson, og betegnede sit Valg som en
Sejr for det arbejdsomme Demokrati. Han
stræbte særlig at fæstne Forbundet med
Rusland, modtog Oktbr 1896 den russiske Kejsers
Besøg i Paris og gengældte det Aug. 1896 ved
et Besøg i Kronstadt. Han var en Modstander
af Dreyfus-Sagens Genoptagelse, men kunde ikke
hindre den.
<i>E. E.</i>

<img>F. Faure.</img>
</chapter>

<chapter name="Fauré, Gabriel Urbain">
<b>Fauré</b> [få're], <sp>Gabriel Urbain</sp>, fransk
Komponist, født 13. Maj 1849 i Pamiers, Dept
Ariège, studerede i Paris under Niedermeyer
og senere hos Saint-Saëns, blev 1866 Organist
i Rennes. F. har derefter beklædt forskellige
lgn. Stillinger ved parisiske Kirker bl. a. som
Kapelmester ved Madeleine-Kirken. Han blev
1905 Direktør for Konservatoriet og Medlem
af Akademiet. Som Komponist gjorde F. sig
tidlig bekendt ved Sange og Klaverstykker; 1878
udgav han en Sonate for Klaver og Violin, der
vidnede om hans betydelige Talent og har gjort
Opsigt ogsaa ved Opførelser i Tyskland og i
Norden. F.'s Komponistvirksomhed tog herefter
et større Sving, og han har efterhaanden
ladet opføre to Kvartetter for Klaver og
Strygeinstrumenter og en Klaverkvintet, en Symfoni
(1889), en Orkestersuite »Pelléas og Mélisande«,
et Rekviem (1888) og et stort Korværk <i>La
naissance de Venus</i>. Paa det dramatiske Omraade
har F. forsøgt sig med Operaerne »Prometheus«
og »Penelope« samt en Operette; hans Talent

