vel Partier af Kristi Historie, der synes episke,
og han efterligner da Homer, hvis Rytme han
genopliver; men ellers har vi snarere en
lyrisk-hymnisk Salmesang i Heksametre, og saa lidet
episk, at Schiller har Ret, naar han siger, at
Klopstock drager Legemet ud af alt for at
forvandle det til Aand. - Men <sp>Historie</sp> har vi
da? Er her ikke et Omraade for episk Digtning?
Dette Stof er da ogsaa blevet benyttet (i dansk
Litteratur f. Eks. Ingemann: »Valdemar den
Store og hans Mænd«). Men her opstaar den
Vanskelighed, at vi ogsaa har Historie som
Videnskab, en Konkurrent, der træder hemmende
i Vejen for den digteriske fri Omformning, og
vi faar nærmest en hist. Roman i Rytmens
Form, der atter møder en anden Konkurrent i
den historiske Prosaroman, der ligger bedre for
Tiden. - Bedre gaar det aabenbart, naar
Fantasien faar Lov til at røre sig frit ɔ: i
Tilknytning til det romantiske E. Efter Ariost's
Mønster lader Wieland (i »Oberon« f. Eks.) sin
Fantasi frit og ironisk lege med sine Ellefolks
Eventyr- og Trylleverden, Esaias Tegnèr
opliver romantisk den nord. Sagaverden med Træk
af moderne Følelsesliv (»Frithiofs Saga«), og
mange andre følger lgn. Retninger. - Eller
Forfatteren skaber et frit behandlet Verdens- og
Livsbetragtningens E. og forfølger en »Helt«'s
Skæbne gennem Livet saaledes, at der bliver
Plads for hans Fantasi, Ironi, Humor, Skepsis
ell. etiske Dom. Og denne Form har skabt saa
store Digtninge som Byron's <i>Childe Harold</i> og
<i>Don Juan</i>, Lenau's <i>Savonarola</i> og
Paludan-Müller's »Adam Homo«.

Ved Siden af det alvorlige E. gaar det
<sp>komiske E</sp>. Det kan fremtræde som et frit Væld
af den komiske Aands Fylde som K. H. Kortum's
»Jobsiade« ell. af den humoristiske Aand som
Byron's <i>Don Juan</i>, der ogsaa kan nævnes her;
men i Alm. fremtræder den komiske Epopé som
en Parodi paa den alvorlige, saaledes som
allerede i Oldtiden Batrachomyomachien, Frøernes
og Musenes Krig, og i Danmark Holberg's
»Peder Paars«. Hverdagslivets smaa og smaalige
Forhold og Oplevelser behandles med komisk
Lune, men i det store E.'s ophøjede Tone, og
Formens Kontrast med Indholdet bidrager
yderligere til den komiske Virkning. (Om Dyreeposet
se <sp>Dyresagn</sp>).
<i>Cl. W.</i>
</chapter>

<chapter name="Epping">
<b>Epping</b> ['ep<sub>i</sub>η], By i det sydøstlige England,
Shire Essex, ligger 25 km NNØ. f. London og
har Handel med Smør og Ost. (1911) 4253 Indb.
E.-Skov, der tidligere strakte sig helt ind til
Londons Mure, er nu kun 2260 ha stor; den
ejes af Staden London og er et meget besøgt
Udflugtssted for Hovedstadens Beboere.
<i>G. Ht.</i>
</chapter>

<chapter name="Epping, Joseph">
<b>Epping</b> ['æpiη], <sp>Joseph</sp>, tysk Astronom,
f. 1. Decbr 1835 i Bevergern ved Ems, d. 22.
Aug. 1894 i Exaeten, traadte 1859 ind i
Jesuitterordenen, var en Tid ansat som Lærer i
Matematik og Astronomi ved Kollegiet i Maria-Laach;
1872-76 indehavde han et Professorat i
Matematik ved Univ. i Quito og levede Resten af
sit Liv som Lærer i Matematik og Astronomi
ved Seminarierne Blijenbeck og Exaeten i
Limburg i Holland. Sammen med J. N. Strassmaier
har E. leveret en Rk. Arbejder, der har været
grundlæggende for et videregaaende Studium af
den babyloniske Astronomi. Saaledes har E.
bestemt Begyndelsen af den Seleucidiske Æra,
Karakteren af det bab. Aar, Dagens Begyndelse
og Inddeling samt, at Maaneden rettede sig
efter Nymaane. Han har tillige paavist, at
Kaldæerne kunde forudsige meget nøjagtig
Planeternes heliakiske Op- og Nedgang, Opposition
og retrograde Bevægelse og tillige angive deres
Stilling til bestemte Fiksstjerner. Ligeledes at
de kunde forudberegne Nymaane og Sol- og
Maaneformørkelse. Foruden sit Hovedværk:
»Astronomisches aus Babylon« (1889) har han
publiceret sine Resultater dels alene, dels
sammen med Strassmaier i »Stimmen aus
Maria-Laach«, Bd 21 (1881) og Bd 39 (1890) og i
»Zeitschrift für Assyriologie« IV-VIII (1889-
93).
<i>J. Fr. S.</i>
</chapter>

<chapter name="Éprémesnil, Jean Jacques Duval d'">
<b>Éprémesnil</b> [epreme'nil], <sp>Jean Jacques
Duval d'</sp>, fr. Adelsmand, f. 5. Decbr 1745 i
Pondichéry, henrettet i Paris 22. Apr. 1794, blev
Advokat i Paris og 1775 Medlem af
Parlamentet. Stædig og uforfærdet, som han var, blev
han for en kort Tid en folkelig Hero, just ved
at staa paa sin Stands og sit Embedes
Rettigheder, da disse angrebes af den kongelige
Enevælde. Han var Hovedmanden i Parlamenternes
Kamp 1787-88 mod Skattepaalæg o. a.
vilkaarlige Regeringshandlinger og virkede, uden at
ane Følgerne, for Sammenkaldelse af
Generalstænder. Da han samlede Paris-Parlamentet til
Protest mod det Edikt, som indskrænkede dets
Domsmyndighed, blev han fængslet Maj 1788;
men 5 Maaneder efter, da Regeringen opgav
Kampen, sattes han i Frihed, og hans
Tilbagerejse til Paris var et Triumftog. Som
Adelsrepræsentant i Generalstænderne 1789-91
forsvarede han hidsigt alle Privilegier og hele den
gl. monarkiske Ordning, og nu blev han alm.
forhadt. Efter Tronens Fald flygtede han til
Normandiet, arresteredes i le Havre Septbr
1793, førtes for Revolutionstribunalet og dømtes
til Døden. Hans <i>Discours et opinions</i> udgaves
1823. (<sp>Litt</sp>.: <sp>Carré</sp>, <i>Un précurseur
inconscient de la Revolution</i> [Paris 1897]).
<i>P. L. M.</i>
</chapter>

<chapter name="épreuve">
<b>épreuve</b> [e'prö.v] (fr.) kaldes i
Kobberstikkerkunsten saavel Aftryk af den fuldførte
Plade som Prøveaftryk, Korrekturaftryk; der
skelnes mellem <i>e. d'eauforte</i>, taget efter
Ætsning og før andet Arbejde, <i>e. d'essai</i>, Aftryk
med forskelligt, fremadskridende Arbejde og <i>e.
teiminée</i>, fuldendt Aftryk, der atter kan give
<i>e. avant la lettre</i>, Aftryk før der endnu er
anbragt nogen Skr. paa Pladen, og <i>e. avec la lettre
grise</i>, med let anlagt Indskrift; <i>e. avec la
remarque</i> er Aftryk af den ufuldendte Plade med
et Kunstnermærke, der senere udslibes.
<i>A. Hk.</i>
</chapter>

<chapter name="Epsom">
<b>Epsom</b> ['eps<sub>ə</sub>m] er en af de berømteste
Væddeløbspladser i England; bl. a. afholdes
Derby- og Oaks-Løbene der.
<i>(C. G. B.). O. P</i>.
</chapter>

<chapter name="Epsomit">
<b>Epsomit</b> (<sp>Epsom-Salt</sp>, <sp>Haarsalt</sp>,
naturligt Bittersalt), et Mineral, der bestaar af
vandholdigt Magniumsulfat (MgSO<sub>4</sub> . 7H<sub>2</sub>O),
krystalliserer rombisk (hemiëdrisk), ofte i lange,
silkeglinsende Traade, er farveløst og
forekommer i Naturen dels opløst i mange
Mineralvande, dels udblomstret paa Klipper saavel i
naturlige Huler som i Bjergværker.
<i>(N. V. U.). O. B. B.</i>
</chapter>

