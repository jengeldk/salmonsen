<chapter name="Eosot">
<b>Eosot</b> er Kreosot, der er omdannet til
Valerianesyreæter. E. er en letbevægelig Olie,
som er uopløselig i Vand, men opløselig i
Vinaand, Æter m. m. Det anvendes i Medicinen
som Middel mod Tuberkulose og mod
Tarmsygdomme. Det tages i Form af smaa
Gelatinekapsler med 0,2 g E. i hver.
<i>E. K.</i>
</chapter>

<chapter name="Eozin">
<b>Eozin,</b> Tetrabromfluorescein,
C<sub>20</sub>H<sub>8</sub>Br<sub>4</sub>O<sub>5</sub>, er
et pragtfuldt rødt Tjærefarvestof, der anvendes
til Farvning af Silke og Uld. Det fremstilles ved
Blanding af en Opløsning af 1 Del Fluorescein i
4 Dele Iseddike med en Opløsning af 2 Dele
Brom i 10 Dele Iseddike; ved Henstand
udskilles Forbindelsen da i gulrøde Krystaller. I
Farveriet anvendes hyppigst saakaldt
<sp>vandopløseligt</sp> E. ɔ: Kalisaltet af det tobasiske
Tetrabromfluorescein, C<sub>20</sub>H<sub>6</sub>K<sub>2</sub>Br<sub>4</sub>O<sub>5</sub>.6H<sub>2</sub>O, der
dannes ved Opvarmning af Eozinkrystallerne med
en til deres Opløsning utilstrækkelig Mængde
Kalihydrat. Kalisaltet er særdeles letopløseligt;
dets koncentrerede, vandige Opløsning er mørk
gulrød og bliver ved Tilsætning af rigeligt Vand
rødgul med grøngul Fluorescens. Opløsningen
farver Uld og Silke smukt rosa med et Stik i
gulligt. E.'s Metyl- og Ætylæter kaldes
<sp>Erythrin</sp> og <sp>Spriteosin</sp> (ell. <sp>Primerose</sp>);
det første giver en blaalig Nuance. Ogsaa
tilsvarende Jodforbindelser anvendes som
Farvestoffer; de giver en mere blaalig Tone.
Tetrabromfluorescein blev opdaget 1873 af <sp>Caro</sp>;
vandopløseligt E. kom i Handelen 1874. De
jodholdige E. blev fremstillede 1875 af <sp>Nölting</sp>.
<i>(O. C.). R. K.</i>

E. anvendes i Fotografien til
Farvesensibilisering af Plader og til Lyssensibilisering af
Gelatine, Gummi og Æggehvide (Dr Meisling's
Metode).
<i>C. E. A.</i>
</chapter>

<chapter name="eozoiske Gruppe">
<b>eozoiske Gruppe,</b> en Betegnelse, som
tidligere anvendtes for den arkæiske Gruppe, fordi
man i den troede at have fundet de første Spor
til Liv paa Jorden. Smlg. <sp>Eozoon</sp>.
<i>J. P. R.</i>
</chapter>

<chapter name="Eozoon">
<b>Eozoon,</b> en først i den laurentiske
Gnejsformation i Kanada fundet Dannelse, som af
Dawson og Carpenter er henført til
Foraminifererne og af den første kaldet <i>E. canadense</i>.
Efter Prof. Möbius' fornyede omhyggelige
Undersøgelse af det 1878 synes de fleste at
betvivle E.'s organiske Oprindelse. Imidlertid har
Dawson og Carpenter opretholdt deres
Opfattelse af E. som Foraminifer.
<i>(M. L.). T. K.</i>

<img><i>Eozoon canadense.</i></img>
</chapter>

<chapter name="e. p.">
<b>e. p.,</b> Forkortelse af lat. <i>ex protocóllo</i>, af
Protokollen - og fr. <i>en Personne</i> [ã.pær'sån],
personlig, i egen Person (paa Visitkort).
</chapter>

<chapter name="Epacridaceæ">
<b>Epacridaceæ,</b> Fam. af tokimbladede og
helkronede Planter af Tohornedes Orden,
Buske ell. undertiden smaa Træer med et tæt og
stift Løv af spredte, helrandede og siddende
ell. kortstilkede Blade. Habituelt ligner de
meget Lyngplanter, ogsaa i Bygningen af
Blomsterstanden og de femtallige og regelmæssige
Blomster, der har en lang rørformet Krone og frie
Bægerblade, men de adskiller sig fra
Lyng-Fam. og de øvrige til Ordenen hørende Fam.
ved kun at have 5 Støvdragere, der afveksler
med Kronens Flige, og ved, at de torummede
Støvknapper aabner sig med en fælles
Længdespalte. Frugten er en 5-rummet Kapsel ell.
Stenfrugt. Ca. 300 Arter overvejende i Australien,
paa Tasmanien og Ny Zeeland.
<i>A. M.</i>
</chapter>

<chapter name="Epacris">
<b>Epacris</b> Cav., Slægt af Epacridaceer,
stedsegrønne Buske, ofte med tilspidset hjertedannede
Blade; Blomsterne sidder enkeltvis i
Bladhjørnerne og har lange, rørformede Kroner med
tragtformet Krave; Støvdragerne er fastvoksede
til Røret. Kapsel. Ca 30 Arter, de fleste i
Australien. En Række Arter er yndede
Prydplanter. E. formeres ved Stiklinger i Maj-Juni
i sandblandet Lyngjord og under Glasklokke i
et lyst og luftigt Koldhus.
<i>L. H.</i>
</chapter>

<chapter name="Epafos">
<b>Epafos</b> ['æ-], efter græske Sagn Søn af Zeus
og Io. I Fortællingerne om ham er græske og
ægyptiske Træk forenede paa en saadan Maade,
at de næppe lader sig udrede. Navnet er rent
gr. (»Berøreren«); men allerede i 5. Aarh. f. Kr.
antages E. for den samme som den ægyptiske
Apis. I Aischylos' Prometheus hedder det, at
Io undfangede paa overnaturlig Maade, ved at
Zeus lagde sin Haand paa hende, et Træk, der
genfindes i forsk. Folks Myter; derfor skulde
Sønnen have faaet Navnet E. - Det gængse
Sagn lader Io blive forfulgt af Hera og af Zeus
forvandlet til en Ko. I denne Skikkelse
flakkede Io længe og viden om, indtil hun blev
forløst ved Nilens Bred. E. blev Konge i Ægypten
og ægtede Memfis, Neilos' Datter, med hvem
han avlede Libye, Thebe o. fl. Døtre. Efter en
anden Beretning blev E. derimod født paa
Euboia. Paa Hera's Tilskyndelse bortførte
Kureterne E.; Io genfandt sit Barn i Byblos i
Foinikien.
<i>C. B.</i>
</chapter>

<chapter name="Epafras">
<b>Epafras</b> ['æ-], en til Kristendommen omvendt
Hedning fra Kolossæ (Kol. 4, 12), som havde
grundlagt Menigheden dèr (Kol. 1, 7 og
rimeligvis tillige som den første havde forkyndt
Evangeliet i Laodikæa og Hierapolis (Kol. 4, 12).
Han besøgte Paulus under hans (første) rom.
Fangenskab og bragte ham glædelige
Efterretninger om Tilstanden i Kolossenser-Menigheden;
Filem. 23 kalder Apostlen ham sin »Medfangne
i Kristus Jesus«, hvoraf man undertiden har
sluttet, at ogsaa E. har siddet i Fangenskab
i Rom; men det ligger dog sikkert nærmere at
forstaa Udtrykket billedligt. Navnet E. er en
forkortet Form for Epafroditos, hvorfor man
har villet identificere ham med den Fil. 2, 25 ff.
og 4, 18 omtalte Person, utvivlsomt dog med
Urette.
<i>H. M.</i>
</chapter>

