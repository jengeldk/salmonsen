F. lever næsten alle mere ell. mindre i
Jorden, hvor de graver deres Huller og Gange;
deres Føde er overvejende, men ikke
udelukkende Planterødder; de tager ogsaa animalsk
Næring til sig. Fam. tæller navnlig i Sydeuropa og
i Troperne et ret betydeligt Antal Arter, der
næsten alle udmærker sig ved en gulbrun Farve,
betydelig Størrelse og for de tropiske Formers
Vedk. ofte ved et højst besynderligt Udseende.
I Danmark forekommer 2 Arter: <i>Gryllus
domesticus</i> (Husfaarekyllingen) samt <i>Gryllotalpa
campestris</i> (Jordkrebsen), af hvilke den sidste
kun undtagelsesvis og rimeligvis kun som
indført træffes i Norge. I Mellemeuropa optræder
<sp>Mark-F.</sp>, hvis høje, skingrende Toner er
velkendte om Sommeraftnerne. Den er et ret
uskadeligt Dyr, da den opholder sig paa tørre,
sandede Jorder, paa hvilke der vanskelig lader
sig noget dyrke. Den angives en enkelt Gang
at være fanget paa Bornholm. Ikke mindre
velkendt er den navnlig i ældre Tid, i Bagerier,
gl. Bygninger etc., ogsaa hos os hyppige
<sp>Hus-F.</sp>, der er noget mindre end foregaaende og
hører til de ret uskadelige Husinsekter.

<sp>Jordkrebsen</sp> er et stort, nøddebrunt
Insekt med mægtigt Forbryst og udmærkede
Gravepoter. Det er et overalt i Marker og
Haver særdeles skadeligt Dyr, som ved at afbide
Planternes Rødder navnlig i Parkanlæg kan
foraarsage særdeles betydelig Skade. Angivelser
om, at Jordkrebsen særlig skulde gennemrode
Jorden for Regnormens Skyld, er næppe
rigtige. Den flyver kun i Parringstidens
Sommernætter nu og da i korte Sæt over Jorden, men
tilbringer i øvrigt næsten hele sit Liv i denne.
Efter Parringen anlægger Hunnen en knap
nævestor Rede, tæt under Jordoverfladen,
glatter Væggene og forsyner den med fl.
Udførselsgange. I Reden lægger den derpaa 2-300 Æg,
og 3 Uger efter kommer Larverne, der meget
ligner de udvoksne Dyr, frem. De skifter Hud
4 Gange og overvintrer i 3. Hudskifte; det
udvoksne Dyr kommer frem i Maj og siges at dø
nogen Tid efter Æglægningen.

I større Parkanlæg ser man tit Jordkrebsens
ødelæggende Færd ved de store gule Pletter,
man hyppig iagttager i Græsplænerne; dette
skyldes de Steder, hvor Dyret har afbidt
Græsrødderne; paa slige Steder vil man ved at grave
ofte støde paa Rederne; hvor Jordkrebsen
optræder særlig forulempende, er netop
Ødelæggelsen af disse Reder med deres talrige Yngel
et af de bedste Midler til at faa Bugt med
Dyret.
<i>C. W.-L.</i>

<img>Jordkrebs.</img>
</chapter>

<chapter name="Faareleger">
<b>Faareleger,</b> se <sp>Armeria</sp>.
</chapter>

<chapter name="Faaremaaned">
<b>Faaremaaned,</b> se <sp>April</sp>.
</chapter>

<chapter name="Faareracer">
<b>Faareracer,</b> se <sp>Faar</sp>.
</chapter>

<chapter name="Faaresyge">
<b>Faaresyge,</b> <i>Parotitis epidemica</i> (norsk
<sp>Kusma</sp>), er en epidemisk optrædende Betændelse
af Ørespytkirtlen (<i>Parotis</i>). Den er »alm., men
ikke meget hyppig, og dens epidemiske
Optræden naar sjælden en større Udstrækning. Den
angriber især Børn og unge Mennesker, er
meget smitsom, overføres sandsynligvis ved direkte
Berøring og antages at være en
Infektionssygdom, men dens bakterielle Oprindelse er endnu
ikke endelig fastslaaet. Dens Inkubationstid er
omtr. 14 Dage, og forud for den egl. Affektion
gaar et Par Dages Prodromer, bestaaende i
let Feber og alm. Ildebefindende. Derpaa viser
sig Svulst af Ørespytkirtlen som en Hævelse
ndf. og foran Øret, først paa den ene Side, kort
efter i Reglen ogsaa paa den anden. Hævelsen
kan blive ret betydelig, og den dobbeltsidige
Svulst giver den paagældende Patient et
ejendommeligt Udseende, hvoraf dens forskellige
Navne (Tyskerne kalder den »Mumps«,
»Ziegenpeter« ell. »Bauernwetzel«). Efter en 8-14 Dages
Forløb taber Hævelsen sig atter. Betændelsen
gaar aldrig i Suppuration, og Sygdommen
efterlader i Reglen ingen Følger. Medens den staar
paa, kan der ofte være stærk Feber og
betydeligt Ildebefindende. Hos mandlige Individer
optræder undertiden samtidig Svulst af den ene
Testikel (sjælden af dem begge). Sygdommen
fordrer ingen særlig Behandling udover
Sengeleje ved stærk Feber. Den smertefulde Hævelse
lindres ofte ved Indgnidning med Olie og
Salver.
<i>(A. F.). H. I. B.</i>
</chapter>

<chapter name="Faaretæge">
<b>Faaretæge,</b> se <sp>Pupipara</sp>.
</chapter>

<chapter name="Faareuld">
<b>Faareuld,</b> se <sp>Uld</sp>.
</chapter>

<chapter name="Faarevejle (Stationsby)">
<b>Faarevejle,</b> opvoksende Stationsby i det
nordvestlige Sjælland, F. Sogn, Ods Herred, Holbæk
Amt, c. 20 km NV. f. Holbæk midt paa den
udtørrede Del af Lammefjorden, havde 1. Febr
1916 40 Gaarde og Huse og 241 Indb.; i Byen,
der er Station paa Odsherredbanen, ligger
Indre Missions Højskole, oprettet 1907.
<i>H. W.</i>
</chapter>

<chapter name="Faarevejle (Hovedgaard)">
<b>Faarevejle,</b> Hovedgaard paa Langeland, S.
f. Rudkjøbing paa en Halvø, opr. Ø, paa
Vestkysten. F., der nævnes første Gang 1372, har i
Middelalderen tilhørt Slægterne Brock,
Walkendorff og Rønnov. Anna Rønnov bragte F. til
Erik Hardenberg (d. 1604), Rigsraad, der 1583
lod den stærkt befæste. Under Svenskekrigen
1643-45 underhandlede Christian IV med den
daværende Ejer, Jørgen Marsvin, som 1648
solgte Gaarden til Hannibal Sehested, om at
modernisere dens Befæstning. F. har hyppig
skiftet Ejere og tilhørte 1822-26 Statskassen.
Den har fl. Gange været hjemsøgt af Ildsvaade,
Ladebygningerne 1833 og 1851 og den 1868 i
Christian IV's Stil opførte Hovedbygning
(Arkitekt A. H. Klein) allerede 1870.
<i>B. L.</i>
</chapter>

<chapter name="Faarup">
<b>Faarup,</b> opvoksende Stationsby i Østjylland,
F. Sogn, Nørhald Herred, Randers Amt, c. 14
km NV. f. Randers, havde 1. Febr 1916 42
Gaarde og Huse og 228 Indb.; der er Kro og
Station paa den østjyske Længdebane.
<i>H. W.</i>
</chapter>

<chapter name="Faarvang">
<b>Faarvang,</b> opvoksende Stationsby i
Østjylland, Tvilum Sogn, Gjern Herred, Aarhus Amt,
henved 20 km NØ. f. Silkeborg, havde 1. Febr
1916 42 Gaarde og Huse og 207 Indb.; den har
Sparekasse, Andelsmejeri (Nørrevang),


