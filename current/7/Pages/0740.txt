Han og Hun er væsentlig ens; hos de unge
mangler den røde Farve, og Oversidens Fjer
har hvide Kanter. Lærke-F. yngler i hele
Mellem- og Sydeuropa, det meste af Afrika og en
Del af Asien. Den yngler spredt i det sydlige
Norge, er i Danmark en nogenlunde hyppig
Ynglefugl, selv om den som alle Rovfugle er
aftaget stærkt i Tal. Den er en udpræget
Trækfugl, kommer sent og drager allerede bort i
Aug.-Septbr. Den holder til i Udkanten af
Skove og i mindre Trægrupper, søger Føden, der
mest bestaar af Lærker o. a. Smaafugle, paa
Marken, hvor den jager med en Flyvefærdighed,
der trodser al Beskrivelse. Reden ligger i en
Grenkløft i høje Træer, er meget skødesløst
bygget; ofte bruges en gl Kragerede. Æggene,
3 i Tal, gennemsnitlig 41 mm lange, 33 mm
brede, er gulhvide med tætte røde Pletter,
dannende en Krans ved den butte Ende.

Den mindste af de nordiske F. er <sp>Dværg-F.</sp>
(<i>F. æsalon</i> Tunst.) (færøisk og isl.: <sp>Smirill</sp>,
eng.: <i>Merlin</i>, fr.: <i>Emerillon</i>, alle af samme Rod),
ikke meget større end en Solsort. Den gl.
Han er smuk graablaa paa Oversiden med
mørkere Længdestriber, et Baand om Nakken med
rustrød Farve. Undersiden er rødlig med brune
Længdepletter, Strube og Forbryst hvidlige.
Halen er blaalig med sorte Tværbaand og bred,
sort Spids, Fødder og Vokshud gule. Hunnen er
helt anderledes farvet, idet den og de unge Fugle
er brungraa paa Oversiden med brede gullige
Fjerrande; Halen er sortbrun med rødlige
Tværbaand. I denne Dragt træffes Fuglen oftest her
i Landet, hvor mest unge Fugle ses. Den
yngler i det meste af Europa, paa Island, hvor
den er Trækfugl, og paa Færøerne. I Norge er
den alm. overalt i Fjeldegnene, er ogsaa her
Trækfugl; i Danmark er den ikke sjælden
Efteraar og Vinter. Dværg-F. er en kraftig og
dristig Fugl, der binder an med Fugle, langt
større end den selv. Reden bygges i Træer ell
paa Klippesider; Æggenes Tal er 3-5,
gennemsnitlig 40 mm lange, 30 mm brede, saa tæt
bestrøede med brune Pletter, at de næsten er
ensfarvet brunlige.

Som en særlig Gruppe af F. har man villet
udskille Rød-F., som kendes paa, at Oversiden
hos de fleste er rødlig, at Tæerne er kortere og
Halen længere end hos de øvrige F.; de er
mindre gode Flyvere, som mest lever af
Smaapattedyr og Insekter. I Danmark forekommer
alm. <sp>Taarn-F.</sp> (<sp>Kirke-F.</sp>), (<i>F. tinnunculus</i>
L.), omtr. af Lærkefalkens Størrelse, men let
kendelig fra den ved sin lange Hale. Han og
Hun er meget forskellige; den gamle Han har
Hoved og Hals graablaa, ligesom Halen, der er
sort i den yderste Del. Oversiden er rustrød
med spredte, sorte Pletter, Undersiden lysere
med mørke Længdepletter. Hunnen ligesom de
Unge mangler den graa Farve, er paa
Oversiden rødlig med mørke Tværbaand paa Ryg
og Hale, paa Hoved og Underside lysere med
Længdepletter. Taarn-F. er alm. i det meste af
Europa og en stor Del af Asien. I Norge ruger
den hyppigt i det sydlige, sparsommere mod
Nord. I Danmark er den maaske den hyppigste
Rovfugl, men dens Udbredelse er ikke ligelig;
den yngler saaledes talrig i Nordsjælland, meget
sparsomt i Sydsjælland. En Del trækker bort
om Vinteren, enkelte bliver. Hvor den findes,
bemærkes den let, idet den søger Føde paa
Marken og ofte ses hængende i Luften med
hurtige Vingeslag, spejdende efter Bytte paa
Jorden; Reden bygges i høje Træer, i
Kirketaarne, i andre Lande paa Fjeldvægge og i
Ruiner; Æggene, sædvanlig 5 i Tal,
overordentlig vekslende i Størrelse, ligner Lærkefalkens.
Taarn-F. lever mest af Mus og Insekter, er en
absolut nyttig Fugl, der paa enhver Maade
burde fredes, hvad den desværre ikke bliver.

I Sydeuropa findes en beslægtet Art, <sp>Lille
Taarn-F.</sp> (<i>F. cenchris</i> Frisch.), mindre, og
lysere farvet; den træffes af og til i
Mellemeuropa.

<img>Lærkefalk (<i>Falco subbuleo</i>).</img>

<img>Taarnfalk (<i>Falco tinnunculus</i>).</img>

