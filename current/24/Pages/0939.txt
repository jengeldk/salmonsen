50 g. Som Overgangsforanstaltning forbeholdtes
der hvert Land Ret til, af Hensyn til dets
Mønt- eller andre Forhold, at opkræve for
frankerede Breve et Beløb af mellem 20 og 32 cent.
for hver 15 g og for Tryksager m. m. et Beløb
af mellem 5 og 11 cent. for hver 50 g.

Spørgsmaalet om Portodelingen mellem de
udvekslende Lande, hvilket tidligere havde
givet Anledning til mange Stridigheder, løstes
paa den Maade, at ethvert Land udelt beholdt
den Porto, det opkrævede. Denne
Portodelingsmaade, hvorved den tidligere besværlige
Afregning mellem de udvekslende Lande fuldstændig
ophørte, var for øvrigt ikke noget nyt.
Allerede 1850 var den, grundet paa den Erfaring,
at Korrespondancen til og fra de samme Steder
var af lige Omfang, bragt til Anvendelse ved
den mellem Østerrig og Preussen afsluttede
Konvention, der senere tiltraadtes af samtlige
tyske Stater, og hvorved i Henhold til en 5.
Decbr 1851 afsluttet Overenskomst den
tysk-østerrigske Postforening, som traadte i
Virksomhed 1. Juli 1852, dannedes. I denne
Overenskomst var det ogsaa fastsat, at
Transitafgiften skulde beregnes efter statistiske Opgørelser
for visse Tidsrum.

Foruden de ovenfor nævnte
Fundamentalbestemmelser vedtog Kongressen i Bern
Bestemmelser sigtende til Ensartethed i Behandlingen
af Postforsendelserne og i Reglerne for deres
Udveksling mellem Landene. Af rent
organisatoriske Bestemmelser skal nævnes
Bestemmelserne om periodisk tilbagevendende
Postkongresser til videre Udvikling af Foreningens
Virksomhed, om Afgørelsen af
Meningsforskelligheder inden for Foreningen samt om
Oprettelsen af et internationalt Postbureau, der fik
Sæde i Bern, og hvis Udgifter afholdtes af de
i Foreningen optagne Lande.
Bernerkonventionen traadte i Kraft 1. Juli 1875 undtagen for
Frankrigs Vedkommende, hvilket Land først
tiltraadte Foreningen fra 1. Jan. 1876.

I Henhold til Konventionens Bestemmelser om
Adgang for de oversøiske Lande, som endnu
ikke var Medlemmer af Foreningen, til at
tiltræde denne, stillede Postbestyrelsen for Britisk
Indien allerede i Novbr 1875 Anmodning om
Optagelse i Foreningen, og samtidig fremsatte
den franske Regering lignende Anmodning for
sine Koloniers Vedkommende. Dette
nødvendiggjorde Afholdelsen af en Postkonference
mellem de Lande, som havde Postkonventioner
eller direkte Forbindelser med de tiltrædende
Lande, og paa denne, der fandt Sted i Bern,
vedtoges 27. Jan. 1876 Aftaler om Godtgørelse
for Søtransporten til og fra oversøiske Steder
samt om Erlæggelse af en Tillægsporto for de
til disse bestemte Forsendelser, hvilke Aftaler
traadte i Kraft 1. Juli 1876. Herved skabtes et
Grundlag ogsaa for andre oversøiske Landes
Tiltrædelse af Postforeningen, og inden
Udgangen af 1877 havde de fleste engelske, samtlige
hollandske, portugisiske, danske og spanske
Kolonier samt Japan, Brasilien og Persien tiltraadt
Foreningen. 2. Maj 1878 traadte den anden
internationale Postkongres sammen i Paris.
Bernerkonventionen underkastedes her en Revision,
og bl. a. bestemtes det, at den
internationale Porto inden for Foreningens Omraade
skulde være for Breve 25 cent. for hver 15 g,
for Brevkort 10 cent. og for
Korsbaandsforsendelser 5 cent. for hver 50 g (for
Forretningspapirer dog mindst 25 og for Vareprøver
mindst 10 cent. for hver Forsendelse), dog at
det tillodes, i Tilfælde, hvor Befordringen
krævede lange og kostbare Søtransporter, at
opkræve en Tillægsporto. De Foreningslande, der
ikke havde Franc'en til Møntenhed, havde Ret
til at afrunde Beløbene i Overensstemmelse med
en nærmere fastsat Tabel. Da Foreningen nu
havde udstrakt sin Virksomhed til alle Dele af
Jorden, blev paa Forslag af den spanske
Delegerede Foreningens Navn forandret til <i>Union
postale universelle</i>, og Konventionen om V.
undertegnedes 1. Juni 1878 af 32 Staters
Delegerede.

Medens Foreningen i sin Virksomhed hidtil
kun havde taget Sigte paa Brevforsendelser,
blev paa Paris-Kongressen af et Flertal af
Landene, deriblandt Danmark og Norge, tillige
vedtaget Overenskomster om Udveksling af
Værdibreve og Postanvisninger. Disse
Overenskomster samt den reviderede
Verdenspostkonvention traadte i Kraft 1. Apr. 1879. Ved en
Konference, der afholdtes i Paris, vedtoges 3. Novbr
1880 en Overenskomst om Udveksling af
Postpakker, som — tiltraadt af Danmark og Norge
— traadte i Kraft 1. Oktbr 1881. Ved de
følgende Postkongresser i Lissabon 1885, i Wien 1891
og i Washington 1897 blev
Hovedkonventionerne reviderede og flere ny Virksomheder
inddragne under Foreningen. Ved Kongressen i
Lissabon vedtoges Bestemmelser om
Ekspresbesørgelse af Brevforsendelser, dog kun for de
Lande, der vil paatage sig denne
Besørgelsesmaade. Postanvisningers Udveksling ved
Telegrafen indførtes mellem de i
Postanvisningsoverenskomsten deltagende Lande, og endelig
afsluttedes mellem enkelte Lande, derunder dog
ikke Danmark og Norge, Overenskomster om
Indkassering af Penge gennem Postvæsenet
(<i>valeurs à recouvrer</i>) og om Identitetsbøger.
Ved Kongressen i Wien afsluttedes mellem flere
Lande, derunder Danmark og Norge,
Overenskomster om Abonnement paa Tidender og
Tidsskrifter gennem Postvæsenet. Denne Kongres
fik en særlig Betydning derved, at den 5.
Verdensdel, de australske Kolonier, tiltraadte
Foreningen. 1906 blev der i Rom afholdt en
Kongres, paa hvilken de vigtigste Beslutninger,
foruden en fuldstændig Omordning af
Transitafgifterne, var Bestemmelsen om Vægtgrænsens
Forhøjelse for Breve fra 15 til 20 g, og om at
Portoen for Breve, som overskrider enkelt Sats,
fremtidig skulde være 25 cent. for de første
20 g med et Tillæg af 15 cent. for hver
overskydende 20 g eller Del deraf. Endvidere
besluttede Kongressen Indførelsen af et
Svarmærke (s. d.). De paa Kongressen i Rom
vedtagne Overenskomster traadte i Kraft 1. Oktbr
1907. Paa Rom-Kongressen bestemtes det
endvidere, at ny Kongres skulde afholdes senest 5
Aar efter, at de paa sidste Kongres vedtagne
Overenskomster var traadte i Kraft. Herefter
skulde den næste Kongres, hvortil Madrid var
valgt som Mødested, have været afholdt 1912,
