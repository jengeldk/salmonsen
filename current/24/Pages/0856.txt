Midnat, kunde han ikke angribe eller følge ind paa
italiensk Territorium, da han havde
Admiralitetets Ordre til ikke at komme Italiens Kyst
nærmere end 6 Sømil, saa Souchon naaede
uantastet Messina den 5. Den 6. stod han ud
af Strædet med Konstantinopel som Maal.
Admiral Milnes opholdt sig V. f. Sicilien for at
spærre den vestlige Udvej, medens Admiral
Troubridge bevogtede det sydlige Indløb til
Adriaterhavet. Det lykkedes en af sidstnævntes
lette Krydsere »Glouchester« at faa Kontakt
med Fjenden; men dens traadløse Signaler til
Troubridge blev ideligt forstyrret, saa de andre
engelske forfølgende Krydsere blev
desorienteret. »Glouchester« fulgte til Kap Matapan,
hvor den tabte Tyskerne af Sigte. De engelske
Krydsere maatte gaa til Malta for at fylde Kul,
saa »Goeben« og »Breslau« slap ind i
Dardanellerne, skønt de i flere Dage maatte ligge til
Ankers udenfor, da Tyrkerne nægtede dem
Adgang. Først da de atter hørte traadløse
Signaler fra engelske Krigsskibe, stod de uden
Tilladelse ind i Strædet. Da Milnes faa Timer efter
kom til Indløbet, var de tyske Krydsere væk, og
han fik ikke Svar paa Signal om Tilladelse til
at staa Strædet ind. Han ansaa det ikke for
rigtigt at forcere Strædet, men bevogtede det
for at forhindre Souchon i at staa ud igen.
Denne Affære blev meget skæbnesvanger for de
Allierede. Stemningen i Tyrkiet var stærkt
bearbejdet til Gunst for Tyskland; det ungtyrkiske
Parti, hvis Ledere var opdraget i Tyskland og
tyskvenlige, var ved at komme til Magten, og
den tyrkiske Hær var under tyske Officerers
Indflydelse. Nu kom Admiral Souchon og tilbød
Tyrkiet paa den tyske Kejsers Vegne et af
Verdens største og bedste Krigsskibe med
tilhørende Besætning. Tilbudet blev modtaget og
bidrog væsentligt til, at Tyrkiet gik med i
Krigen paa Centralmagternes Side. Herved fik de
Allierede en Fjende, der paa Grund af dens
Magtstilling i den østlige Del af Middelhavet
kunde true Vejen til Indien gennem
Sues-Kanalen og derved binde store Stridskræfter saavel
til Lands som til Søs, ligesom den spærrede
Middelhavet for Rusland, der nu kun havde
Havnene i Hvidehavet frie; Forhold der forhalede
Krigen meget betydeligt. Kommandoen blev
frataget Admiral Milnes, og hans og Admiral
Troubridge's Forhold undersøgt, men begge blev
frifundne, da de kunde forsvare deres
Handlemaade under Hensyn til Forholdene og de dem
givne Instrukser.

Den 3. Novbr 1914, tre Dage efter at Tyrkiet
var gaaet med i Krigen, bombarderede en
allieret Styrke de tyrkiske Forter ved Indløbet
til Dardanellerne i 10 Minutter.
Bombardementet var uden Betydning, kun en Prøve paa hvad
der senere vilde komme. »Goeben« og »Breslau«
blev straks anvendt i Sortehavet til Dækning af
Transporter til den tyrkiske Front i Kaukasus.

I <sp>Adriaterhavet</sp> foretoges i
Begyndelsen af Krigen Togter af en fransk-engelsk
Flaadeafdeling. En Del østerrigske
Flaadestationer blev bombarderede, og Fyrtaarne m. m.
blev ødelagt. Den 12. Decbr blev den franske
Dreadnought »Jean Bart« (23500 t) torpederet af
en østerrigsk Undervandsbaad, men bjergedes
ind til Malta. Herefter blev de mere værdifulde
Skibe trukket ud af Adriaterhavet, og
Angrebene samt Bevogtningen af Otrantostrædet
overladt til mindre Fartøjer, medens de store Skibe
holdt Søen uden for Strædet. Her blev den
franske Panserkrydser »Leon Gambetta« (12600 t)
torpederet og sænket af en østerrigsk
Undervandsbaad den 27. April 1915, da den udførte

<img>Fig. 3. Skitse af Kampomraadet i Middelhavets østlige Del.</img>
