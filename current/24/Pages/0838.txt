Englænderne. Hutier var dog i Besiddelse af et
stort Brohoved paa Avres venstre Bred fra
Montdidier til Moreuil; men hans Troppers
Angrebskraft var udtømt.

Paris var den 23. Marts blevet bombarderet
med langtrækkende Skyts (paa 120 km's
Afstand). Denne Beskydning fortsattes i den
følgende Tid. I Forbindelse med de mange
Luftangreb, som Paris var udsat for, anrettede
Beskydningen store Ødelæggelser og krævede
mange Menneskeliv, uden dog at svække den
franske Befolknings Modstandskraft.

Den 15. April forstod den tyske Hærledelse,
at Vejen til Amiens var spærret, og befalede
Angrebet mellem Arras og La Fère indstillet,
dog kun for at lade Tæppet gaa op for
<sp>Offensivens 2. Akt</sp>: Angrebet mellem Ypres
og Lens, hvortil alle Forberedelser allerede var
trufne. Den flanderske Jordbund var nu fast,
og Englænderne havde trukket Tropper bort
fra Flandern for at forstærke Byng's og Gough's
Armeer. En Del af Fronten i Flandern var
besat af portugisiske Tropper. Den 9. April angreb
VI. tyske Armé — v. Quast — paa en Front af
15 km, overraskede de engelsk-portugisiske
Tropper og trængte dybt ind i deres Front;
den 10. April Aften overskred Tyskerne Lys
paa hele dens Løb neden for Estaires, og friske
tyske Tropper strømmede til for at udnytte
Sejren. Men de engelske og franske Reserver
strømmede til med samme Hast og standsede
Tyskerne 5 km fra Mont des Cats, 7 km fra
Hazebrouck, 15 km fra Cassel. Vejen til Calais
var spærret. Hermed var den første tyske
Offensiv endt. Hindenburg og Ludendorff havde
ikke opnaaet at skille Englænderne og
Franskmændene; men de kunde ikke uden Grund
trøste sig med, at de havde tilføjet den
engelske Hær et stort Nederlag og sat den ud
af Spillet for flere Maaneder; desuden var den
franske Armé bragt i en vanskelig Situation,
idet den havde maattet overtage en saa stor
Del af den engelske Front, at den nu holdt de
4/5 af Fronten besat (655 km af 850 km). —
Paa de Allierede havde det tyske Angreb gjort
et stærkt Indtryk, hvilket imidlertid snart gav
sig Udslag i energiske Modforanstaltninger.
General Pétain gav den 23. Marts Ordre til at
opstille 2 Armeer, 3. og 1., mellem Oise og
Somme, hvor de tilsammen skulde danne en
Armégruppe, »Reservearmégruppen«. Der
hengik imidlertid flere Dage, før denne Ordre
begyndte at virke, og for øvrigt var den franske
Chefs Opmærksomhed mest henvendt paa at
spærre Vejen til Paris, ligesom Haig mest
bekymrede sig om Kanalhavnene og overlod
Franskmændene at dække Amiens, d. v. s. at
sikre Forbindelsen mellem de to allierede Hære.
— Nu blev det aabenbart baade for den
engelske og den franske Regering, at det var
nødvendigt at skabe Enhed i Kommandoen, hvis
ikke de to Hære skulde blive slaaet hver for
sig og kastet i hver sin Retning. Foch blev
Øverstbefalende, først (den 26. Marts) med
nogle Forbehold, senere (den 14. April under
det tyske Angreb i Flandern) ubetinget. Foch's
Plan var simpel: ikke frivillig give Tyskerne
noget Terrain, hindre dem i at skille den
engelske og den franske Hær fra hinanden,
skaffe sig Reserver til at svare paa Tyskernes
Angreb eller til selv at gaa over til
Modoffensiv. I Egnen om Beauvais samledes — fra 27.
Marts at regne — 5. Armé, som blev taget fra
Fronten ved Reims, og 10. Armé, som blev
hentet hjem fra Italien (tilsammen c. 12
Divisioner). Der foregik i det hele taget en meget
kraftig Forskydning af franske Tropper til
venstre, saaledes at i første Halvdel af April ikke
mindre end 44 Divisioner, d. v. s. næsten
Halvdelen af den franske Hær, var sendt til
Valpladserne ved Oise, Somme og Avre, altsaa til
Hjælp for den engelske Hær. Det var fremfor
noget andet disse Foranstaltninger, der fik
standset den første tyske Offensiv. Men den
hele Manøvre kunde ikke udføres uden
betydelig Risiko, idet visse Dele af den franske
Front mellem Oise og den schweiziske Grænse
blev svækket i betænkelig Grad.

<img>Skitse 25. Den første store tyske Offensiv mod
Amiens 1918.</img>

<img>Skitse 26. Den tyske Offensiv mod den engelske
Front i April 1918.</img>
