plads for alvorlige Kampe mellem Russerne,
der gentagne Gange forsøgte at bane sig Vej
gennem Passet ned i Ungarn, og Østerrigerne,
der søgte at hindre dette (se
<sp>Verdenskrigen</sp>). Allerede i Slutningen af Septbr 1914
stod der haarde Kampe om Passet; disse endte
med, at Russerne den 1. Oktbr satte sig fast i
Passet. Den 25. Decbr 1914 angreb
Østerrigerne Passet, erobrede det efter 4 Dages Kampe,
mistede det atter den 1. Jan. for endelig igen
at komme i Besiddelse af det den 27. Jan. 1915.
I Apr. og Maj 1915 rettede Russerne nye,
voldsomme Angreb paa Passet, men uden at kunne
fravriste Østerrigerne det. Efter Nederlaget
ved Gorlice-Tarnow maatte Russerne opgive
hele Karpatherfronten i Nærheden af U., og
Kampene om dette ophørte. Den sidste Kamp
ved U. fandt Sted den 14. Maj 1915.
<i>O. F.</i>
</chapter>

<chapter name="Uzzila">
<b>Uzzila,</b> Amasja's Søn og Efterfølger som
Konge i Juda, d. c. 740. Medens Navnet U.
forekommer hos Jesaja og i Krønikebøgerne, kaldes
samme Konge i Kongebøgernes oprindelige
Tekst (2. Kong. 14, 21 f.; 15, 1-7) <sp>Azarja</sp>,
et Navn der ogsaa forekommer som Azrijau i
Kileskrifterne, hvor han siges at være Konge i
Jaudi; dette er rimeligvis et nordsyrisk
Landskab, der ogsaa omtales i
Zendjirli-Indskrifterne, saa det er sikkert med Urette, man tidligere
har identificeret den i Kileskriften omtalte
Konge med Azarja af Juda. U. var en dygtig
Hersker, der udnyttede Faderens Sejr over
Edom, befæstede dens Havnestad Elat, anbragte
en judæisk Koloni deri og genoptog Søhandelen
paa Rødehavet. Ifølge Kronisten (2. Krøn. 26)
kæmpede han med Held mod forskellige
Nabofolk, Filistæer, Arabere og Ammoniter; han
befæstede Hovedstaden og rustede en fast Hær.
U. endte med at blive spedalsk, hvilket
Kronisten forklarer ved, at han havde en Strid med
Templets Præster; hans Søn Jotam overtog
derfor Regeringen inden hans Død. Fra hans Tid
berettes om et frygteligt Jordskælv (Am. 1, 1;
Zak. 14, 5). I hans Dødsaar begyndte Jesaja at
optræde som Profet.
<i>J. P.</i>
</chapter>

<chapter name="Uægte Akacie">
<b>Uægte Akacie,</b> se <sp>Robinia</sp>.
</chapter>

<chapter name="uægte Barn">
<b>uægte Barn</b> betegner i dansk Rets- og
Lovsprog, at Barnet som Frugt af en uægteskabelig
Forbindelse ikke har det ægte(skabelige) Barns
Retsstilling. Ordet »ægte« betegner det
lovmedholdelige, men Grænsen mellem de to retlige
Klasser er selvfølgelig ikke bestemt gennem det
sproglige. Under Nutidens Bestræbelser for at
fjerne det nedsættende (den »Plet«), som i
ældre Ret og Samfundsopfattelse for en Person
knyttedes til hans uægte Fødsel, har man i
Lovgivningen foretrukket det formentlig bedre
klingende, men noget kluntede Udtryk »Barn
uden for Ægteskab«, se nærmere <sp>Børn</sp>, I, B.
S. 433.
<i>V. B.</i>

Se for <sp>Norges</sp> Vedkommende Artikelen
<sp>Børn</sp>, S. 435.
</chapter>

<chapter name="uægte Guld">
<b>uægte Guld,</b> se <sp>fransk Guld</sp>.
</chapter>

<chapter name="uægte Slægtskab">
<b>uægte Slægtskab,</b> se <sp>Slægtskab</sp>.
</chapter>

<chapter name="uærlig Sag">
<b>uærlig Sag.</b> I ældre dansk Ret betegnedes
Forbrydelser, der ansaas for vanærende eller
medførte Ærestab som Straf, og ligeledes
Retssager angaaende saadanne Forbrydelser som
u. S. (se <sp>Vanære</sp>).
<i>P. J. J.</i>
</chapter>
