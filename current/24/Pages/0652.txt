Frembrud« og »Højrenaissancen« (1922—23). Alle
disse Arbejder vidner om V.'s omfattende
Læsning, om hans fint vurderende og sobre Kritik,
medens en i Begyndelsen alt for bevidst
malende og overlæsset Stil i Aarenes Løb er
blevet betydelig afklaret. I Virkeligheden er disse
Bøger grundlæggende for Kendskabet til
almindelig europæisk Aandsliv i ældre Tider,
hvilende paa et Fundament af stor Lærdom og
omfattende Viden. V. har fremdeles øvet en
meget betydelig kritisk Virksomhed, særlig i
»Tilskueren«, som han redigerede 1901—08. Som
moderne Kritiker er V. dog langtfra saa
sikker, som naar han staar paa Historiens
Grundvold.
<i>J. Cl.</i>
</chapter>

<chapter name="Vedeler, Berendt Christian">
<b>Vedeler,</b> <sp>Berendt Christian</sp>, norsk
Læge, f. 23. Maj 1836 i Bergen, d. 6. Marts
1909 i Oslo. V. tog medicinsk Eksamen 1862,
blev <i>Dr. med.</i> (»Retroversion og Retrofleksion
af den usvangre Livmoder«) 1877, nedsatte
sig i Bergen, hvor han var Bylæge og Læge
ved Spedalskhedsasylet, og flyttede 1869 til
Oslo, hvor han virkede som Gynækolog. V.
udfoldede en betydelig Virksomhed som
gynækologisk Forfatter, arbejdede ivrigt med
anatomiske, bakteriologiske og
patologisk-anatomiske Emner, men var dog noget præget af at
være Autodidakt.
<i>J. S. J.</i>
</chapter>

<chapter name="Wedel-Heinen">
<b>Wedel-Heinen</b> [veð<sub>ə</sub>l-'ha^in<sub>ə</sub>n], <sp>Slægt</sp>; se
<sp>Vedel</sp>.
</chapter>

<chapter name="Wedel-Jarlsberg, Ferdinand Carl Maria">
<b>Wedel-Jarlsberg</b> [-bærg], <sp>Ferdinand Carl
Maria</sp>, norsk General, f. i Neapel 1. Decbr
1781, d. i Oslo 16. Apr. 1857, gik 1814 over i
norsk Tjeneste som Major i Kavaleriet,
Hofmarskal og Chef for Karl XIII's norske Hof.
Som Kommandant paa Akershus (1819—33) lod
han sig 17. Maj 1829 af sin Tjenesteiver
henrive til at foranstalte det Overfald paa Oslos
fredelige Borgere, som mindes i Landets
Historie under Navnet »Torveslaget«. Skønt hans
Forhold ved denne Anledning blev Genstand
for stærk Dadel, var det ikke til Hinder for
hans Forfremmelse til Chef for
Kavaleribrigaden (1835) og kommanderende General for den
norske Armé (1836), fra hvilke Stillinger han
tog sin Afsked 1850. Som Hofchef fungerede
han til sin Død. (<sp>Litt</sp>.: <sp>C. J. Anker</sp>, »Norske
Generalspersoner«).
<i>(O. A. Ø.). Edv. B.</i>
</chapter>

<chapter name="Wedel-Jarlsberg, Frederik Hartvig Herman">
<b>Wedel-Jarlsberg</b> [-bærg], <sp>Frederik
Hartvig Herman</sp>, norsk Diplomat, f. i Oslo
7. Juli 1855, blev Student 1873, <i>Cand. jur.</i> 1879,
hvorefter han indtraadte i diplomatisk Tjeneste.
Efter nogen Tids Ansættelse i
Udenrigsdepartementet i Stockholm virkede han fra 1885 af i
forskellige Stillinger ved Legationerne i Wien
og London og var 1891—97 Minister i Madrid,
hvor han afsluttede ikke mindre end 17
Traktater og Overenskomster for de forenede
Riger; den vigtigste af disse er den store
Handels- og Søfartstraktat af 1892, 1898 bosatte han
sig paa sit Gods Palsgaard i Danmark og
tilhørte i den følgende Tid Privatlivet, da
Begivenhederne i 1905 og Opløsningen af Unionen
atter kaldte ham til aktiv Deltagelse i det
offentlige Liv. W.-J.'s Rolle under
Forhandlingerne Sommeren 1905 er endnu ikke fuldt
oplyst; men han havde i alt Fald sin betydelige
Andel i det Underhaandsarbejde, som endte
med, at Norge ikke blev Republik, men
Kongedømme. Efter at de ham i Anledning af Kong
Haakon VII's Tronbestigelse overdragne Hverv
var udførte, overtog han Stillingen som Norges
Minister i Paris, 1906—21 tillige i Madrid og
Lissabon. Han har i de forløbne 20 Aar faaet en
betydelig Position i Paris og har derved, baade
under Verdenskrigen og under senere
vanskelige Traktatforhandlinger, kunnet gøre sit Land
betydelige Tjenester.
<i>(O. A. Ø.). Edv. B.</i>
</chapter>

<chapter name="Wedel-Jarlsberg, Johan Caspar Herman W.">
<b>Wedel-Jarlsberg</b> [-bærg], <sp>Johan
Caspar Herman W.</sp>, Greve, norsk Statholder, f.
i Montpellier 21. Septbr 1779, d. i Wiesbaden 27.
Aug. 1840, tilbragte en stor Del af sin Ungdom i
Udlandet,
fornemmelig i
England. Af de
europæiske
Aandsstrømninger modtog han
tidlig stærke
Indtryk, og han
var fortrolig
med den store
Revolutions
bærende Ideer.
Men det var
dog i det
britiske Riges
Institutioner, han
søgte sine
politiske Idealer.

Forholdet
mellem
Forældrene var efterhaanden blevet meget slet, og
1798 kom det til et voldsomt Brud. Først
flygtede Moderen og hendes ældste Datter til
Danmark, og det næste Aar fulgte Sønnerne efter
herhen. Grev Herman lod sig indskrive ved
Universitetet, tog 1801 juridisk Embedseksamen,
og blev ved samme Tid ansat som
Privatsekretær hos Finansministeren Grev E. H.
Schimmelmann og udnævntes 1803 til Sekretær i den
store Finanskommission. Fra 1806 var han
knyttet til Norge, idet han udnævntes til
Amtmand i Buskeruds Amt. Da Krigen med
England udbrød 1807, fik han Anledning til at yde
den nedsatte interimistiske
Regeringskommission væsentlige Tjenester, hvorved hans
tidligere Forbindelser i Regeringskredsene kom ham
til Nytte; særlig Vægt ligger der saaledes paa
hans Arbejde for at holde Pengecirkulationen
inden for Landet vedlige og skaffe den fornødne
Tilgang af Brødkorn. Fra Novbr 1907 var han
Medlem af den anordnede
Provideringskommission, der virkede med meget Held, organiserede
og kommanderede om Foraaret 1808 »Bærums
frivillige Jægerkorps«, som deltog i Felttoget
mod Sverige, og indtraadte Efteraaret samme
Aar efter Enevold de Falsen's Død i
Regeringskommissionen.

Saa længe Grev W. stod den danske Regering
nær, havde han i Sverige alene set en fjendtlig
Magt; men under Krigen ændredes hans
Synsmaader, navnlig da han paa nært Hold havde
lært at kende de Bestræbelser, som var oppe i
Nationen til Fremme af Uafhængighed paa
Økonomiens og Aandslivets Omraade, og som stod
i Samklang med den Udvikling, der i Sverige
havde fundet Sted fra Frihedstiden af. Da
<img>J. C. H. Wedel-Jarlsberg.</img>
