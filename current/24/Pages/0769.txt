<chapter name="Veratrin">
<b>Veratrin,</b> C<sub>32</sub>H<sub>49</sub>NO<sub>9</sub>, er et Alkaloid, der
sammen med Cevadin findes i Sabadillefrø og i
hvid Nyserod. Det er en amorf Masse, som
opløses i koncentreret Svovlsyre med gul
Farve; Opløsningen bliver snart mørkerød. V.
fremkalder heftig Nysen, naar det selv i minimal
Mængde kommer i Berøring med Næsens
Slimhinder. Det benyttes i Medicinen mod
neuralgiske Lidelser, Paralyser og Neuroser. Dets
Salte er krystallinske. Af vinaandig Kali spaltes
V. i <sp>Veratrinsyre</sp>, C<sub>9</sub>H<sub>10</sub>O<sub>4</sub>, og <sp>Verin</sp>,
C<sub>28</sub>H<sub>45</sub>NO<sub>8</sub>.
<i>(O. C.). S. P.</i>
</chapter>

<chapter name="Veratrum">
<b>Veratrum</b> Tourn., Slægt af Giftlilliefamilien,
fleraarige Urter med tyk Rodstok, ugrenet
Stængel og brede, lancetdannet-ægdannede
Blade, der ofte er foldede efter Længden (deraf
Navnet <sp>Foldblad</sp>). Blomsterstanden er en
pyramideformet, behaaret Top, og Blomsterne,
som har et hvidligt, grønligt eller rødligt
Bloster, er polygame. Kapselen er kort 3-hornet og
har en hudagtig Væg. 9 Arter. <i>V. album</i> L.
har en meterhøj Stængel og 30 cm lange
Grundblade, der paa Undersiden er haarede;
Blomsterne er hvide eller grønne. Den vokser i
Europas og Asiens højere Bjerge (1000—3000 m)
paa fugtige Enge eller lignende Steder.
Rodstokken (<i>Rhizoma Veratri</i>) er officinel, giftig.
Ligesom denne forekommer <i>V. nigrum</i> L.
(Mellem- og Sydeuropas Bjerge) med sortviolette
Blomster som Prydplanter i Haver; af
sidstnævnte findes ogsaa en Form med hvide
Blomster. De fordrer Halvskygge og næringsrig Jord
og formeres ved Deling eller Frø.
<i>A. M.</i>
</chapter>

<chapter name="verbal">
<b>verbal</b> (lat.), mundtlig, i Ord (Verbalinjurie
o. l. ordret); jfr. <sp>Verbum</sp>.
</chapter>

<chapter name="Verbalinjurie">
<b>Verbalinjurie,</b> se <sp>Ærefornærmelse</sp>.
</chapter>

<chapter name="verbaliter">
<b>verbaliter</b> (nylat.), udtrykt i Ord, mundtlig.
</chapter>

<chapter name="Verbalnote">
<b>Verbalnote,</b> d. e. fortrolig, uofficiel
diplomatisk Note.
</chapter>

<chapter name="Verbaloblation">
<b>Verbaloblation</b> (lat.), Tilbud i Ord (modsat
Realoblation, Tilbud i Gerning eller Tilbud af
selve den Præstation, som skal ydes), er
naturligvis regelmæssig ikke lovligt Tilbud; men for
saa vidt Skyldneren ikke har Pligt til at
aflevere Varen, men denne skal hentes af
Kreditor, vil et blot Tilbud i Ord om at hente den
foreløbig være lovligt Tilbud, og Skyldneren vil
være angerløs, hvis Kreditor ikke i rette Tid
afhenter den.
<i>K. B.</i>
</chapter>

<chapter name="Verbalsuggestion">
<b>Verbalsuggestion,</b> se <sp>Suggestion</sp>.
</chapter>

<chapter name="Verbanus lacus">
<b>Verbanus lacus,</b> se <sp>Lago Maggiore</sp>.
</chapter>

<chapter name="Verbascum">
<b>Verbascum</b> L. (<sp>Kongelys</sp>, norsk
<sp>Kongslys</sp>), Slægt af Maskeblomstrede
(Løvemundgruppen), høje to eller fleraarige Urter med
spredte, oftest stærkt uldhaarede Blade og
Stængel. Blomsterne, der sidder i en aks- eller
klaseformet Stand, er temmelig store og oftest
gule; de har en næsten regelmæssig, hjul- eller
tragtformet Krone og 5 mere eller mindre
uldhaarede Støvdragere, af hvilke de forreste er
de længste. Kapselen er æg- eller kugleformet.
Omtrent 160 Arter; mange er europæiske. Hos
<i>V. thapsus</i> L. (<sp>Filtbladet Kongelys</sp>) og
<i>V. thapsiforme</i> L. (<sp>Storblomstret
Kongelys</sp>) er Bladene laadne eller filtede paa begge
Sider og nedløbende. Blomsterstanden er et af
Kvaster sammensat Aks; Blomsterstilkene er
under Blomstringen kortere end Bægeret, og de
to forreste Støvdragere er ikke uldhaarede.
Begge Arter har gul Krone, men den er størst
hos den sidste (2—3 cm i Tværmaal), noget
tragtformet hos den første. De bliver meterhøje,
vokser paa temmelig tørre Steder, Marker, langs
Veje o. l. Lokaliteter, og blomstrer i Juli—Septbr.
Filtbladet Kongelys er ej sjælden i Danmark
og Norge; Storblomstret Kongelys er i Danmark
almindelig paa Sjælland, ellers sjælden, og den
forekommer ikke i Norge. Hos <i>V. nigrum</i> L.
(<sp>Mørk Kongelys</sp>) og <i>V. Lychnitis</i> L.
(<sp>Blegblomstret Kongelys</sp>) er Bladene
ikke nedløbende; paa Oversiden er de næsten
glatte, men paa Undersiden svagt filtede.
Blomsterstanden er en af Kvaster sammensat Top
eller Dusk, og Blomsterstilkene er under
Blomstringen omtrent lige lange med eller dobbelt
saa lange som Bægeret; Støvbladene er alle
uldhaarede. Begge blomstrer i Juli—August.
<i>V. nigrum</i> har gul Krone med violette Pletter;
den bliver 30 cm—1 m høj og vokser ret
almindelig i Danmark og Norge langs Veje og
Gærder. <i>V. Lychnitis</i> har hvid eller bleggul
Krone uden Pletter; den bliver 40 cm—1 m høj
og findes vel baade i Danmark og Norge, men
er sjælden; den træffes som Regel kun i
Nærheden af beboede Steder, da den oprindelig er
forvildet fra Haver. Ogsaa <i>V. Blattaria</i> L.
(<sp>Enligblomstret Kongelys</sp>) forekommer
saadan og er sjælden; den har skinnende
mørkegrønne og glatte Blade og en stærkt forlænget
Klase af gule eller hvide Blomster. Blomsterne
af de to første Arter saavel som af <i>V.
phlomoides</i> L. (Sydeuropa), der er nærmest beslægtet
med disse, er officinelle (<i>Flores Verbasci</i>). I
Grækenland benyttedes Bladene af flere
Kongelys-Arter i Oldtiden til Lampevæger og paa
anden Maade. Flere dyrkes som Prydplanter
i Haver, saaledes <i>V. phoeniceum</i> L. med
mørkviolette Blomster.
<i>A. M.</i>

<img>Storblomstret Kongelys. <i>1</i> Blomsterstand, <i>2</i> midterste
Del af Stængelen.</img>
</chapter>

<chapter name="verbatim">
<b>verbatim</b> (nylat.), udtrykt i Ord; ordret.
</chapter>

<chapter name="Verbeeck, Pieter Cornelisz">
<b>Verbeeck</b> [f<sub>ə</sub>r'be.k], <sp>Pieter Cornelisz</sp>,
hollandsk Maler og Raderer (f. c. 1599, d. c.
1653), 1635 Medlem af Alkmaar-Gildet, 1645 af
Lukasgildet i Haag, nød Anseelse for sine
