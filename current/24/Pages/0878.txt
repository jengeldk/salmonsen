denne skulde i 15 Aar staa under Nationernes
Forbund. Luxemburg skulde ophøre at være i
Toldforbund med Tyskland, som desuden
maatte give Afkald paa alle Rettigheder over de
luxemburgske Jernbaner. Belgien fik det
neutrale Moresnet og det tyske Moresnet samt
(efter Folkeafstemning) Eupen og Malmédy. — Ved
Folkeafstemning i Nordslesvig (10. Febr 1920)
og i Mellemslesvig (14. Marts 1920) stemte de
nordslesvigske Distrikter for Genforening med
Danmark, medens de mellemslesvigske stemte
for Tyskland. — Tyskland anerkendte Polens
Uafhængighed og afstod de Landsdele, som
Preussen havde bemægtiget sig ved Polens
Deling. I Øvreschlesien skulde der afholdes
Folkeafstemning; denne faldt ud til Fordel for
Tilslutning til Polen. Derimod faldt Afstemningen
i Østpreussen og Vestpreussen, hvorved visse
Distrikters Fremtidsskæbne skulde afgøres, ud
til Fordel for Tyskland. — Tyskland afstod
Memel og Danzig. Memel blev (i Febr 1923)
overdraget til Litauen. Danzig blev en Fristat, men
i Toldunion med Polen. — Japan fik
Shantunghalvøen, og Tyskland maatte give Afkald paa
alle Koncessioner i Hankov og Tientsin og paa
sine Rettigheder i Ægypten og i Marokko.
Tyskland mistede alle sine Kolonier, der fordeltes
saaledes: England fik Tysk Østafrika og Øen
Nauru samt i Forening med Frankrig Togo og
Kamerun; Australien fik Ny Guinea, New
Zealand, Tysk Samoa, og Sydafrika fik Tysk
Sydvestafrika; Japan fik de tyske Øer i Stillehavet.
— Tyskland skulde betale 20 Milliarder
Guldmark den 1. Maj 1921 og senere 80 Milliarder,
dog kun som 1. Afdrag, idet en
Erstatningskommission skulde fastsætte den endelige
Erstatningssum, saaledes at Resultatet af
Kommissionens Virksomhed skulde foreligge før den 1.
Maj 1921. Tyskland skulde endvidere udlevere
alle Handelsskibe paa 1600 t og derover,
Halvdelen af sine Handelsskibe mellem 1600 og 1000
t, Fjerdedelen af sin Fiskerflaade og en Del
Flodfartøjer; det skulde endvidere levere Kvæg,
Maskiner, Byggematerialer o. l. til de ødelagte
Egne, samt i 10 Aar yde betydelige Kulmængder
til Frankrig, Belgien og Italien. En
Erstatningskommission skulde paase Gennemførelsen af
disse Bestemmelser. Desuden tilsikredes der de
Allierede forskellige Handelsfordele (i 5 Aar
»mestbegunstiget Nations« Behandling m. H. t.
Eksport og Import, særlige Toldbegunstigelser
o. l.). — Den tyske Hær indskrænkedes til at
omfatte højst 100000 Officerer og Menige;
almindelig Værnepligt ophævedes, og Hæren
skulde rekruteres af frivillige; den store Generalstab
opløstes; Vaabenfabrikationen begrænsedes; en
Mængde Fæstninger, navnlig ved og paa begge
Sider af Rhinen og paa Østfronten skulde
sløjtes (se i øvrigt <sp>Tyskland</sp>, Hær). —
Flaaden maatte kun omfatte 8 Slagskibe, 8 lette
Krydsere, 12 Torpedojagere (ingen
Undervandsbaade); der skulde udleveres 8 Slagskibe, 8 lette
Krydsere, 42 Torpedojagere og alle
Undervandsbaade; Flaadens Mandskabsstyrke maatte
ikke overstige 15000, Officerer incl. —
Luftvæsenet skulde helt afskaffes; alle
Flyvemaskiner og Zeppelinere udleveres. — En militær
Kontrolkommission skulde paase, at
Fredstraktatens Bestemmelser vedrørende Tysklands
Militærvæsen blev gennemført og overholdt.

<sp>St. Germain-Traktaten</sp>, der
undertegnedes den 10. Septbr 1919, sprængte det
habsburgske Rige. Allerede fra
Fredsforhandlingernes Begyndelse havde Stormagterne
bestemt at anvende Princippet om Folkenes
Selvbestemmelsesret paa det østerrig-ungarske
Monarki. Østerrigerne og Ungarerne optraadte
derfor under Forhandlingerne som selvstændige
Folk, der kun havde det Tilknytningspunkt, at
de var slagne og maatte betale Nederlaget. De
østerrigske Delegerede ankom til
St. Germain-en-Laye den 14. Maj 1919.
Hovedbestemmelserne i Fredstraktaten var følgende: Østerrig
afstod til Tschekkoslovakiet og Polen sine 2
største og tættest befolkede Provinser: Böhmen og
Galizien; desuden maatte det, ligeledes til
Tschekkoslovakiet, afgive Mähren og østerrigsk
Schlesien. Bukovina afstodes til Rumænien.
Tyrol og Vorarlberg reduceredes til en smal
Strimmel N. f. Brennerpasset, Resten tilfaldt
Italien, der ogsaa fik Istrien med Triest.
Jugoslavien fik den største Del af Dalmatien.
Østerrig omfatter nu kun følgende Provinser: Nedre
og Øvre Østerrig, Nordtyrol og Vorarlberg,
Salzburg, Kärnten, Steiermark og en Strimmel
af det vestlige Ungarn. En Forening med
Tyskland er forbudt i Traktaten. Hæren maa ikke
overstige 30000 Mand og rekruteres ved
frivillig Hvervning (se i øvrigt <sp>Østerrig</sp>, Hær).
Krigsskibene skulde udleveres til de Allierede.
Alle Handelsskibe, Fiskerfartøjer og en stor Del
af Flodfartøjerne skulde ligeledes udleveres.
Store Mængder af Kvæg, Maskiner og
Byggematerialer maatte afgives til Genrejsning af de
ved Krigen ødelagte Egne. Der blev givet nye
Bestemmelser for Skibsfarten paa Donau; den
før Krigen eksisterende Donaukommission
genoprettedes, men kun England, Frankrig, Italien
og Rumænien var repræsenterede i den,
saaledes at disse Lande behersker Central- og
Sydøsteuropas største Vandvej. — Østerrig
garanteredes fri Jernbaneadgang til Adriaterhavet.

<sp>Trianon-Traktaten</sp>, der afgjorde
Ungarns Skæbne, undertegnedes først den 4. Juni
1920 i Trianon. Grunden til, at det trak saa
længe ud, inden Forhandlingerne kunde
afsluttes, var indrepolitiske Vanskeligheder i Ungarn,
som desuden kom i Krig med Rumænien. Der
opstod Revolution i Budapest, hvorved en
Kommunistregering kom til Magten, og da denne
Regering var styrtet, erklærede Rumænien
Ungarn Krig og besatte Budapest. Rumænien tog
Kvæg, Lokomotiver m. m. under Paaskud af,
at det nu selv tog Erstatningsspørgsmaalet i
sin Haand. Alt dette gjorde, at
Fredsforhandlingerne trak i Langdrag.
Hovedbestemmelserne i Trianon-Traktaten gik ud paa følgende: De
sydlige Skraaninger af Karpatherne med
Pressburg afstodes til Tschekkoslovakiet. Rumænien
fik Transsylvanien og et bredt Stykke af den
ungarske Slette V. herfor. Banatet Temesvar
deltes mellem Rumænien og Jugoslavien; dette
sidste fik desuden Slavonien, Kroatien, Bosnien
og Herzegovina. Italien fik Fiume med
omliggende Distrikt. Den ungarske Hær maa ikke
overstige 35000 Mand og skal tilvejebringes ved
