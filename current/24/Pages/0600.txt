en pragtfuld Udsigt over de naturskønne
Omgivelser.
<i>(H. P. S.). G. Ht.</i>
</chapter>

<chapter name="Vashegyit">
<b>Vashegyit</b> ['vå∫hæ'd<sub>j</sub>it], et Mineral af
Sammensætning 4Al<sub>2</sub>O<sub>3</sub>,3P<sub>2</sub>O<sub>5</sub>, der er fundet i Form
af tætte, farveløse eller brunlige Masser i en
Jernmine ved Vashegy i Ungarn.
<i>O. B. B.</i>
</chapter>

<chapter name="Washington (Stat i U. S. A.)">
<b>Washington</b> ['wå∫<sub>i</sub>ŋt<sub>ə</sub>n], den nordvestligste
Stat i U. S. A., grænser mod Syd til Oregon,
mod Øst til Idaho, mod Nord til Dominion of
Canada og mod Vest til det store Ocean.
Arealet er 182779 km<sup>2</sup> med (1920) 1356621
Indbyggere. Nord-, Øst- og den østlige Del af
Sydgrænsen er rent konventionelle og følger
henholdsvis 149° n. Br., 117° v. L. og 46° n. Br.
Den øvrige Del af Sydgrænsen dannes af
Columbia River. Mod Nordvest skærer Juan de
Fuca Strædet og dets nordlige Fortsættelse
Haro- og Georgia-Stræderne sig ind mellem
Øen Vancouver og W., hvis herværende Kyst er
overordentlig uregelmæssig, opløst i Øer og
indskaaret af lange, smalle Fjorde som
Admiralty Inlet og Puget Sound. Derimod er W.'s
egentlige Oceankyst fra Kap Flattery til
Mundingen af Columbia River temmelig lige og
har kun et Par større Indskæringer, Grays
Harbour og Willapa Bay. W. har en Længde
fra Vest til Øst paa 380 km og en største
Bredde af 375 km. Inden for Stillehavskysten
strækker sig Coast Range, der naar sin største
Højde mod Nord i Olympic Mountains med Mount
Olympus (2480 m), umiddelbart S. f. Juan de
Fuca Strædet. Kystkæden gennembrydes af
Chehalis River og, ved W.'s Sydgrænse, af
Columbia River. Bag Kystkæden ligger den
frugtbare Puget Lavning, en sydlig Fortsættelse af
Puget Sound; og Øst herfor strækker sig de
vældige Cascade Mountains fra Nord til Syd.
De højeste Toppe i Cascadebjergene er
Vulkankegler. Mount Baker (3380 m) har haft flere
Udbrud i 19. Aarhundrede. Derimod er den
vulkanske Virksomhed ophørt i den vældige
Mount Rainier (4870 m) og synes ogsaa at
være forbi i Mount Adams (3800 m) og Mount
St. Helens (2970 m). Disse og flere andre
Bjergtoppe rager højt op i Sne- og
Gletscher-Regionen. Passerne i Cascadebjergene ligger dog
ikke særlig højt. De vigtigste inden for W.'s
Grænse er Stevens Pas (1240 m) og Stampede
Pas (1213 m), der begge benyttes af Jernbaner.
Desuden danner Columbia Flodens
Gennembrud, paa Grænsen af Oregon, en let Passage
til Landets Indre. Øst for Cascadebjergene har
W. Karakter af Plateauland. I det nordøstlige
W. er Plateauet stærkt sønderskaaret og maa
opfattes som en Fortsættelse af Britisk
Columbias indre Plateau: men Syd for 48° n. Br.
breder sig det vulkanske Columbia Plateau,
hvis Undergrund bestaar af Lava. De til W.
hørende Dele af Columbia Plateauet er
overvejende, jævne Sletter, <i>Great Plains of
Columbia River</i>. Columbia Flodens Dal er dybt
nedskaaret, og i dens Bund findes flere Steder
Flyvesandstrækninger. Foruden af
Columbia-Floden gennemstrømmes det østlige W. af
dennes Bifloder Spokane River, Snake River og
Yakima River, der alle har Betydning for den
kunstige Vanding. I klimatisk Henseende sætter
Cascadebjergene Skel; mod Vest raader et ret
fugtigt Kystklima, mod Øst et forholdsvis tørt
Fastlandsklima. Seattle ved Admiralty Inlet har
i Middeltemperatur for koldest og varmest
Maaned 4,3° og 17,7°, og i aarlig Nedbør 940 mm.
Spokane i det østlige W. har ÷ 2,9° og 20,4°
i Middeltemperatur for koldest og varmest
Maaned og en aarlig Nedbør paa 470 mm. I Bjergene
stiger Nedbøren til over 200 cm. Baade
Kystkæden og Cascadebjergene er meget skovrige;
her findes nogle af Verdens prægtigste
Naaleskove. I den nordlige Del af Puget Lavningen
trives ogsaa Skov, men i den sydlige Del er
Klimaet for tørt, og her er den naturlige
Vegetation Græssteppe. I det nordøstlige W.
findes ogsaa Skove, hvorimod Columbia Plateauet
overvejende har Karakter af tarvelige
Græsstepper eller Buskstepper. Kornavl kan
vistnok overalt i W. drives uden Vanding, men
giver dog det største og sikreste Udbytte i de
regnrige vestlige Egne. Kunstvanding anvendes
paa 5 % af det dyrkede Areal i W.

Befolkningen er i stærk Vækst. Den udgjorde
75000 i 1880, 518000 i 1900, 1356621 i 1920 og
ansloges i 1925 til 1478000. Som i alle
Indvandringslande er Mændene i Overtal; 1920
fandtes 734701 Mænd, 621920 Kvinder. Negrenes
Antal var kun 6883, Indianernes 9061 (fordelt paa
18 Reservationer). Til Gengæld findes der
temmelig mange Kinesere og Japanere (20900
Asiater i 1920). De Hvides Antal var 1319777,
hvoraf 250055 var født uden for U. S. A.; deraf kom
17,2 % fra Kanada, 13,9 % fra Sverige, 12,1 %
fra Norge, 8,9 % fra Tyskland, 8,3 % fra
England, 4,3 % fra Italien. 55,2 % af
Befolkningen levede i Byerne.

Skønt Jordbund og Klima begunstiger
Agerbruget, var i 1920 endnu kun 16,7 % af
Landets Areal opdyrket. 31 % af Landet var taget
i Besiddelse af Landbrugerne. Kun 21 % af
Befolkningen lever af Landbrug. De bedst
dyrkede Egne ligger nær Floderne Columbia og
Snake. Den vigtigste Kornsort er Hvede.
Desuden avles betydelige Mængder Havre, men
kun lidt Byg og Majs. Frugtavl drives i stor
Stil ved den pacifiske Kyst samt — med
kunstig Vanding — i de østlige Egne. De
naturlige Stepper udnyttes til Hornkvæg- og
Faareavl. 1925 fandtes 223000 Heste, 22000 Muldyr,
298000 Malkekøer, 250000 Stkr andet Hornkvæg,
526000 Faar, 201000 Svin. Industrien er i rask
Udvikling; den bearbejder ikke alene
Agerbrugets og Kvægavlens Produkter. De rige
Laksefiskerier i Columbia o. a. Floder danner
Grundlaget for store Konservesfabrikker. De vældige
Naaleskove leverer Raastof til en kolossal
Tømmer- og Trævareindustri; W. har første Rang
blandt U. S. A.'s tømmerproducerende Stater.
Mindre betydelig er Minedriften; dog brydes
ved Puget Sound c. 3 Mill. t Kul om Aaret.
W. har ogsaa Bly- og Zinkminer, og der
brydes fortrinlige Bygningssten og fabrikeres store
Mængder af Cement. Vandkraften udnyttes i
stigende Grad. Handel og Søfart er i stærk
Udvikling, særlig i Puget Sounds Havnebyer,
Seattle og Tacoma, der har en ikke ringe Andel
i U. S. A.'s Udenrigshandel og særlig Betydning
for Farten paa Østersøen og Alaska. W.'s
Hovedstad er Olympia ved Puget Sound. Staten
