<chapter name="Udmønstring">
<b>Udmønstring</b> er den Forretning, hvorved
Hæren <sp>udstationerer</sp> de Heste, den ikke
har Brug for hele Aaret rundt, til private Folk
— Foderværter —, der faar en daglig
Godtgørelse for hver hos dem udstationeret Hest.
U. foregaar ved en Mønstringskommission. —
Om Ud- og Afmønstring af søfarende
Værnepligtige, se <sp>Udskrivningsvæsenet</sp>.
<i>O. F.</i>
</chapter>

<chapter name="Udpantning">
<b>Udpantning</b> kan efter gældende <sp>dansk</sp>
Ret betegnes som et ekstraordinært Retsmiddel,
der har samme Karakter som Eksekution (s. d.),
men som kan foretages uden det sædvanlige
Grundlag af Dom, Forlig e. l., og som følger
Regler, der til Dels er noget afvigende fra de
for Eksekution gældende. Reglerne findes i
Retsplejelovens Kap. 54, der i det væsentlige
opretholder den tidligere Udpantningslov af 1873 og
giver en Opregning af de Fordringer, for hvilke
U. kan finde Sted. Hertil hører Skatter og
andre offentlige Afgifter, Underholdsbidrag,
paalagt af Øvrigheden, og en Række andre
nærmere angivne Krav af en saadan Art, at deres
Størrelse og Forfaldstid ordentligvis ikke vil
give Anledning til Tvivl og Strid. U. foretages
af Fogden eller i flere Tilfælde af det
underordnede Personale, f. Eks. Sognefoged,
Politibetjent eller for Skatters Vedkommende særlig
autoriserede Funktionærer, og som Grundlag
tjener en af Fogden ved Paategning paa
Begæringen given Kendelse om, at U. kan finde
Sted. Det vil ved dennes Afsigelse nærmest kun
være Fogdens Sag at forvisse sig om, at
Fordringen virkelig hører til dem, for hvilke
Udpantningsret haves, og at Retten hertil ikke er
præskriberet.

Ved Udpantningsforretninger forstaas efter
<sp>norsk</sp> Retsterminologi egentlig »Pantninger«,
der ifølge særlig Hjemmel kan foretages uden
Grundlag af Dom, i Stedet for hvilken efter
Omstændighederne træder en administrativ
Udpantningsordre. Udtrykket findes dog ogsaa
brugt, hvor der er Tale om Fuldbyrdelse af en
Dom, se Sportellov 6. Aug. 1897 § 128,
næstsidste Led, medens Lovgivningen paa den anden
Side ikke bruger Udtrykket U. om ethvert
Tilfælde, hvor Eksekution holdes uden Lovmaal og
Dom. Afgrænsningen af U. over for anden
Eksekution er derfor kommen til at bero paa
det rent ydre Moment, at Gebyret for
Forretningen beregnes efter den i fornævnte § 128
opstillede Skala. — Hjemmel for U. uden
Grundlag af Dom foreligger navnlig med Hensyn til
en Række Udredsler, der enten erlægges til det
Offentlige (Stat, Kommune eller offentlige
Indretninger), eller i hvis Erlæggelse det Offentlige
har en eller anden Interesse. Om U. gælder i
øvrigt i det væsentlige samme Regler som om
anden Eksekution; dog antages efter Retsbrugen
Rekvirentens Møde ikke for nødvendigt.
<i>(E. T.). K. Hch.</i>
</chapter>

<chapter name="Udparcellering">
<b>Udparcellering,</b> se <sp>Udstykning</sp>.
</chapter>

<chapter name="Udplantning">
<b>Udplantning</b> kaldes det Arbejde at flytte
Planter fra en Planteskole ud paa Blivestedet i
Skoven, hvor Jorden da enten er forberedt ved
Gravning af Huller eller Striber, eller hvor den
samtidig bearbejdes ved Hakning eller Boring
af Huller; U. maa foretages særdeles
omhyggeligt, saa Planterne tager saa lidt Skade som
muligt, og ligeledes med stor Orden, for at man
kan komme til at modarbejde Ukrudt mellem
Planterne i de nærmest følgende Aar.
<i>C. V. P.</i>
</chapter>

<chapter name="Udplantning (se Udsætning)">
<b>Udplantning,</b> se <sp>Udsætning</sp>.
</chapter>

<chapter name="Udplantningsplanter">
<b>Udplantningsplanter</b> er en
Fællesbetegnelse for de talrige Plantearter og Varieteter, som,
for de fleraariges Vedkommende, maa
overvintres i Væksthuse og for enaariges tiltrækkes
i Hus eller Varmebed, for derefter i Slutn. af
Maj eller Begyndelsen af Juni at udplantes i
Grupper, Rabatter o. a. Steder paa Friland.
<i>(L. H.). P. F.</i>
</chapter>

<chapter name="Udpresning">
<b>Udpresning</b> bestaar ifølge den norske
Straffelovs § 266 deri, at man i Hensigt derved at
forskaffe sig eller andre en uberettiget Vinding,
ved retsstridig Adfærd eller ved at true med
saadan bringer nogen til at foretage en
Handling, hvorved der voldes denne eller den, paa
hvis Vegne han handler, Formuestab. Straffen
er Fængsel indtil 5 Aar; i Gentagelsestilfælde
kan Straffen forhøjes med indtil det Halve, ja
til det Dobbelte, saafremt Vedkommende flere
Gange tidligere har været straffet med Fængsel
for U. (§ 263). — U. ved retsstridig at true
med Anklage eller Anmeldelse for noget
strafbart eller med Fremsættelse af ærekrænkende
Beskyldning, straffes med Bøder eller Fængsel
indtil 3 Aar; her finder offentlig Paatale ikke
Sted uden Fornærmedes Begæring, medmindre
det kræves af almene Hensyn. (Se
<sp>Pengeafpresning</sp>).
<i>K. Ø.</i>
</chapter>

<chapter name="Udpunktering">
<b>Udpunktering</b> (engelsk: <i>to put in leaders</i>,
fransk: <i>remplir une ligne avec des points</i>)
kaldes i Bogtrykfaget Udfyldningen mellem
Teksten i Regnskaber, Registre og Kataloger og
Talstørrelsen i Liniernes højre Side med Punkter
i lige stor Afstand fra hinanden.
<i>E. S-r.</i>
</chapter>

<chapter name="Udpustning">
<b>Udpustning,</b> se <sp>Udblæsning</sp>.
</chapter>

<chapter name="Udraabsord">
<b>Udraabsord,</b> se <sp>Interjektion</sp>.
</chapter>

<chapter name="Udrafling">
<b>Udrafling,</b> Fordrejelse af tysk
<sp>ausraffen</sp> (engelsk: <i>to take out sorts</i>, fransk: <i>enlever</i>)
kaldes i Bogtrykfaget hel eller delvis
Udtagning af Typerne i Sættekassens enkelte Rum
eller Fag. U.er kaldes de Typer, der er
udtagne.
<i>E. S-r.</i>
</chapter>

<chapter name="udrandet">
<b>udrandet</b> (bot.) kaldes en Plantedel, som har
en Indskæring, i Form af en Bue eller
lignende, i sin for øvrigt afrundede Spids. Udtrykket
benyttes især om Blade; eksempelvis er Bladene
af Rødæl u.
<i>A. M.</i>
</chapter>

<chapter name="Udredning">
<b>Udredning</b> (Søv.), det Beløb i Penge, eller
Penges Værdi (f. Eks. Beklædning), som
forskudsvis udbetales et Skibs Besætning ved
Togtets Begyndelse.
<i>(C. L. W.). C. B-h.</i>
</chapter>

<chapter name="Udrivning">
<b>Udrivning,</b> se <sp>Trykfarver</sp>.
</chapter>

<chapter name="Udrugningsmaskiner">
<b>Udrugningsmaskiner,</b> se <sp>Høns</sp>, S. 139.
</chapter>

<chapter name="Udrustningshjælp">
<b>Udrustningshjælp</b> er en Pengeydelse, som
gives Officerer, Officianter og de med dem
ligestillede samt visse andre militære Personer, og
som udbetales ved Udnævnelse eller Ansættelse
og medfører Forpligtelse til at anskaffe og
vedligeholde personlig Udrustning, heri dog ikke
indbefattet Skydevaaben med Tilbehør.
<i>O. F.</i>
</chapter>

<chapter name="Udrykker">
<b>Udrykker,</b> Maskindel, ofte i Gaffelform og
omfattende enten en Del af en Kobling eller en
Drivrem. Ved U.'s Bevægelse vil der kunne ske
enten en <sp>Udrykning</sp>, ɔ: at Akslen eller
Maskinen sættes istaa, eller en <sp>Indrykning</sp>, ɔ:
