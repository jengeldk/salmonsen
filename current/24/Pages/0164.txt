Skal dette føres til Søs, hvilket ofte vil være
Tilfældet, naar det er Dynd, Mudder eller
lignende Stoffer, som ikke egner sig til
Opfyldning paa eller ved Land, er Prammene
forsynede med Bundklapper, som paa
Udlosningsstedet aabnes, hvorved Pramindholdet tømmes ud
i Vandet. Pramme af denne Konstruktion
kaldes <sp>Selvlosserpramme</sp>. Er det Sted,
hvor det fra U. modtagne Materiale skal
udlosses, saa uroligt, at Bugsering til Tider kan
være umulig, har man forsynet
Selvlosserprammene, der da gøres store, med Dampkraft og
Skrue; men ofte svarer det under saadanne
Forhold Regning at indrette selve U. som en
stor Dampselvlosserpram, idet man i dens
forreste Halvdel anbringer et med Bundklapper
forsynet Lasterum, som U. under sit Arbejde
selv fylder; naar dette er sket, sejler U. —
hvis Skrog i dette Tilfælde nærmest har
Skibsform og er selvbevægeligt, idet det er forsynet
med 2 Skruer ved Agterenden — ud til
Lossestedet, hvor Losningen finder Sted ved, at
Bundklapperne aabnes. Saadanne selvlossende U.
benævnes ofte »<sp>Hoppere</sp>« efter den engelske
Benævnelse <i>hopper-dredger</i>. Skal det opgravede
Materiale aflægges i eller ved Land, har de
anvendte Pramme fast lukket Bund — faste
Pramme — og Losningen foretages hyppig ved
Haandkraft, idet der i Prammen anbringes 4—6
Mand, som skovler Fylden fra Prammene op i
Trillebøre eller smaa Tipvogne, paa hvilke
Jorden transporteres hen til det Sted, hvor
Aflæsning skal finde Sted. Hvor det er større
Kvantiteter Fyld, der skal transporteres i Land,
svarer det dog ofte bedre Regning at benytte
mekaniske Hjælpemidler, f. Eks.
<sp>Lossekraner</sp> eller <sp>Elevatorer</sp>. Lossekranen er en
almindelig Dampkran, ved hvilken Prammene,
som transporterer Fylden fra U., henlægges. I
Prammene er Side om Side stillet smaa Kasser,
der ved U. er blevne fyldte med den opgravede
Jord, og som nu af Lossekranen een for een
løftes og sættes ind paa smaa Troljer, der
holder paa et bag Kranen anbragt Spor, ad hvilket
Kasserne derefter køres til Aflæsningsstedet.
<sp>Elevatoren</sp> bestaar af et rammet eller paa
to sammenbyggede Fartøjer anbragt Stillads,
som bærer een eller hyppigere to umiddelbart
op ad hinanden liggende Spandkæder, der
drives ved en paa Stilladset anbragt
Dampmaskine. Spandkæden eller Spandkæderne sænkes
ned i den Pram, som bringer Fylden til Land,
og graver Jordmassen op af Prammene netop
paa samme Maade, som en Spandkædemaskine
graver i selve Grunden; den af Prammene
opgravede Jordmængde afleveres foroven i en
Slisk, hvorfra den f. Eks. ledes ned i ved Siden
af Elevatoren holdende Tipvogne.

Naar det opgravede Materiale ikke
indeholder for mange Sten, kan det ogsaa, naar
Transportafstanden ej er alt for stor, bringes til
Aflæsningsstedet ved Hjælp af <sp>Skylling</sp> —
<sp>Fylden skylles ind</sp>. Skyllingen kan
foretages direkte fra U., eller, hvis denne ligger
for langt fra det Sted, hvor Fylden skal bringes
i Land, fra Prammene, og foregaar enten i
<sp>aaben Rende</sp> eller ved en
<sp>Trykledning</sp>. Ved Skylling gennem aaben Rende
anbringes en ved Barduner ophængt, svagt
hældende, rektangulær Rende fra U. (Slisk), hvis
Skyllingen skal foretages fra Elevator, da fra
dennes Slisk, og idet der fra en
Centrifugalpumpe sendes en stærk Vandstrøm gennem
Renden, vil denne Vandstrøm medføre det fra
Slisken kommende Materiale og aflejre det ved
Rendens Ende. Fig. 3 viser en U. med
Skyllerende. Ved Skylling gennem Trykrør foregaar
det opgravede Materiales Transport gennem en
Rørledning, der fungerer som Trykledning for
den Centrifugalpumpe, der frembringer
Skyllestrømmen. Centrifugalpumpen maa derfor virke
som en Pumpemaskine, idet det opgravede
Materiale skal passere gennem Pumpen, og dette
maa derfor være stenfrit. Metoden anvendes
naturlig ved alle Pumpemaskiner, men kan
ogsaa finde Anvendelse ved Transport af Jord
opgravet af en hvilken som helst af de andre
Typer af U., idet den af Maskinen opgravede
Jord, som ved selve Opgravningen, Faldet og
Nedglidning af Slisken er bleven meget løs,
styrtes ned i et Lasterum — enten anbragt paa
selve U. eller i en Pram — og oppumpes
herfra, idet en Centrifugalpumpe sætter en Straale
Vand ned i Lasterummet, samtidig med at en
anden oppumper den derved dannede
vællingagtige Masse og presser denne gennem
Trykledningen i Land. Foregaar Indpumpningen af
Fylden fra selve U., maa Trykledningen, som
forbinder denne med Land, være svømmende
og bevægelig, og dette opnaas, ved at den
samles af korte, paa Pontoner eller Flaader
anbragte Rørstykker, som forbindes indbyrdes ved
korte Muffer af Læder eller Sejldug. (<sp>Litt</sp>.:
»Handbuch der Ingenieurwissenschaften«, 4.
Bind; »Sammlung ausgeführter Dampfbagger,
Baggerprähme etc., bearbeitet durch <sp>L.
Hagen</sp>«; <i>Cours de travaux maritimes par le baron
Quinette de Rochemont et Henry Desprez</i>;
<sp>Teller</sp>, »Forelæsninger over Vandbygning«, 3. D.,
samt en Mængde Artikler i tekniske
Tidsskrifter; <sp>J. Munch-Petersen</sp>, »Danmarks
Vandbygning i de sidste 50 Aar«, »Den Tekn.
Forenings Tidsskrift« Nr. 4 1927).
<i>(C. Ph. T.). J. M-P.</i>

<img>Fig. 3. Selvlossepram.</img>
</chapter>

<chapter name="uddøde Dyr">
<b>uddøde Dyr,</b> se <sp>Palæontologi</sp>.
</chapter>

<chapter name="ude">
<b>ude,</b> i Boldspil o. a. Lege <sp>at være u.</sp>: at
have Uleg i Modsætning til at være inde: at
have Leg.
<i>Fr. K.</i>
</chapter>
