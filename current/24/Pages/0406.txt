<chapter name="Wagner, Johann Martin von">
<b>Wagner</b> ['va.kn<sub>ə</sub>r], <sp>Johann Martin
von</sp>, tysk Billedhugger og Maler, f. 1777 i
Würzburg, d. 1858 i Rom. W., Elev af
Wien-Akademiet (under Fuger), havde allerede
vundet Navn som Maler (»Trojas Helte« etc.;
Illustrationer til Schiller), da han gik over til
Billedhuggerkunsten, særlig foranlediget ved
Rejser 1812—13 i Grækenland, hvor han købte
Antikker for Kronprins Ludvig (saaledes
Æginetergruppen, som Thorvaldsen under Samraad
med ham restaurerede). Som Kunstner staar
han under Indflydelse af Thorvaldsen, hvem han
var sammen med i Rom, men han stiler mod
kraftigere Karakteristik. Saaledes i den store
Walhalla-Frise (ved Regensburg 1827—37);
andre Værker: »Bavaria« og Reliefferne paa
Münchens Siegesthor og Gavlfeltet paa Glyptoteket
samt Reliefferne paa Münchens Rideskole. Han
var kunstarkæologisk Forfatter (skrev om
Oldtidskunst), blev 1841 Galleridirektør i München.
Ny Carlsberg Glyptoteket i Kbhvn ejer W.'s
Herme af H. E. Freund i Gips. (<sp>Litt</sp>.:
<sp>Urlichs</sp>, »J. M. v. W.« [1866]).
<i>A. Hk.</i>
</chapter>

<chapter name="Wagner, Moritz">
<b>Wagner</b> ['va.kn<sub>ə</sub>r], <sp>Moritz</sp>, tysk Rejsende
og Geograf, f. 3. Oktbr 1813 i Bayreuth, d. 31.
Maj 1887 i München; han berejste 1836—38
Algier, 1842—45 Kaukasus, Armenien, Kurdistan
og Persien; hans senere Rejser gjaldt især
Amerika, saaledes 1852—55 største Delen af Nord-
og Mellemamerika samt Vestindien, 1857—60
Sydamerikas Cordillerer fra Panama til
Ecuador. Ved sin Hjemkomst blev han Professor i
Geografi og Etnografi i München. Blandt W.'s
Skrifter kan fremhæves: »Reisen in der
Regentschaft Algier« (Leipzig 1841), »Der
Kaukasus und das Land der Kosaken« (1847), »Reise
nach dem Ararat und dem Hochlande
Armeniens« (Stuttgart 1848), »Reise nach Persien und
dem Lande der Kurden« (Leipzig 1851),
»Naturwissenschaftliche Reisen im tropischen Amerika«
(Stuttgart 1870) samt flere Værker over
Darwin'ske Teorier.
<i>C. A.</i>
</chapter>

<chapter name="Wagner, Olga">
<b>Wagner</b> ['va.kn<sub>ə</sub>r], <sp>Olga</sp>, født Packness, f.
i Kjøbenhavn 24. Marts 1873, gift med
Billedhuggeren S. W. 1899. Elev af Akademiet
1893—98. Udstillede første Gang 1901, fra 1905 paa
Den frie Udstilling. Kunstnerisk paavirket af
sin Mand og arbejder med lignende Dygtighed.
Hendes Figurer har jævnlig en vis dekorativ
Karakter.
<i>P. J.</i>
</chapter>

<chapter name="Wagner, Otto">
<b>Wagner</b> ['va.kn<sub>ə</sub>r], <sp>Otto</sp>, østerrigsk
Arkitekt, f. 1841 i Penzing ved Wien, d. 1918.
Blandt hans tidligste Værker er Synagogen i
Budapest, en polykrom Teglstensbygning (1872).
Siden byggede han i Wien en Bro over
Donaukanalen, Postsparekassen og den
ejendommelige Kuppelkirke ved Steinhof. Med
Tilknytning til Nyklassicismen stræbte han at
forme en konstruktiv, geometrisk og nøgtern Stil,
som dog kan blive pompøs. Hans Ideer vakte
megen Modstand, og flere store
Monumentalprojekter lykkedes det ham ikke at gennemføre.
Men for egen Regning opførte han henved 100
Privathuse, og det er især i disse Bygninger og i
hans Arbejder for Wiens Stadtbahn, at hans nye
Stil, en Art Jugendstil, faar Udtryk. De glatte
Husfaçader overbroderes gerne med malet
Fladedekoration. Som saa mange af sine
Samtidige har han fremsat sine Teorier i litterær
Form, især i Smaaskrifterne »Moderne
Architektur« (1896, senere Oplag omarbejdet under
Titlen »Die Baukunst unserer Zeit«) og »Der
Grossstadt«.
<i>C. A. J.</i>
</chapter>

<chapter name="Wagner, Peter">
<b>Wagner</b> ['va.kn<sub>ə</sub>r], <sp>Peter</sp>, tysk
Musikhistoriker, f. 19. Aug. 1865, studerede Filologi
og — under Jacobsthal, Bellermann og Spitta
— Musikhistorie, fra 1893 knyttet til
Universitetet i Freiburg (Schweiz), fra 1901 som
ordinær Professor i Musikhistorie og Kirkemusik.
W., en af vor Tids første Autoriteter paa den
ældre Kirkemusiks Omraade, har forfattet:
»Das Madrigal und Palestrina«, »Einführung in
die gregorianischen Melodien« (3 Dele
1901—21), »Neumenkunde«, »Geschichte der Messe«,
»Einführung in die kathol. Kirchenmusik« m. m.
<i>W. B.</i>
</chapter>

<chapter name="Wagner, Rudolph">
<b>Wagner</b> ['va.kn<sub>ə</sub>r], <sp>Rudolph</sp>, tysk
Fysiolog, Anatom og Antropolog,, f. i Bayreuth 1805,
d. i Göttingen 1864. Han studerede i Erlangen
og Würzburg, tog Doktorgraden i Würzburg,
blev Prosektor i Erlangen og 1833 Prof. i
Zoologi. 1840 blev han kaldet til Göttingen som
Prof. i Fysiologi og komparativ Anatomi; han
virkede her til sin Død. W. tilhører m. H. t.
sin fysiologiske Opfattelse væsentlig den ældre
komparative anatomiske Skole, og hans
Arbejder falder væsentlig indenfor dette Omraade
og den komparative Udviklingshistorie, men
han stod dog i et nært Forhold til den moderne
Fysiologis Bestræbelser, og i den bekendte, af
W. udgivne Monografisamling »Handwörterbuch
der Physiologie mit Rücksicht auf
physiologische Pathologie« (Braunschweig 1842—53)
deltog ogsaa den nyere Fysiologis Forkæmpere.
W.'s Lærebog i Fysiologi var i lang Tid en
overmaade brugt og for sin Tid udmærket
Lærebog.
<i>S. T.</i>
</chapter>

<chapter name="Wagner, Siegfried (Billedhugger)">
<b>Wagner,</b> <sp>Siegfried</sp>, dansk Billedhugger,
f. i Hamburg 13. Apr. 1874. Elev af Akademiet
1889—96. Udstillede første Gang 1894, fra 1905
paa Den frie Udstilling. Modellerer Buster,
Figurer og dekorative Ting. Lægger en
Hovedvægt paa det tekniske, den dygtige og
gennemførte Hensyntagen til Materialets Natur, til
Tider med nogen Stilisering og noget orientalsk i
Smagen. Særlig kan nævnes »Frejr paa Galten«
(1924, Kunstmuseet) og Lurblæserne paa Søjlen
ved Raadhuset. Har ogsaa arbejdet i det
egentlige Kunsthaandværk (Møbler, Gravmæler,
Keramik).
<i>P. J.</i>
</chapter>

<chapter name="Wagner, Siegfried (Musiker)">
<b>Wagner</b> ['va.kn<sub>ə</sub>r], <sp>Siegfried</sp>, tysk
Musiker, Søn af <sp>Richard W.</sp> og Liszt's Datter
<sp>Cosima</sp> (Hans von Bülow's fraskilte
Hustru, hvem R. W. ægtede), er f. i
Triebschen ved Luzern 6. Juni 1869. Han uddannedes
fra Barn i Musik, men bestemtes af Faderen til
Arkitekt og gjorde Studier i Charlottenburg og
Karlsruhe. Senere vendte han sig ganske til
Musikken, tog Undervisning hos
<sp>Humperdinck</sp> og <sp>Kniese</sp> og optraadte som
Komponist og Orkesterdirigent (dels i Bayreuth, dels
andensteds ved Fremførelser af egne og
Faderens Værker). Hans Operaer i
folkelig-romantisk Stil (»Der Bärenhäuter« [1899], »Herzog
Wildfang«, »Der Kobold«, »Bruder Lustig«,
»Sonnenflammen«, »Die heiligen Linde« o. fl.) har,
