mekanisk Værksted, Metalvarefabrik samt flere
Brænderier. Hedmark Fylkes Smaabrugerskole
ligger paa Blæstad, og paa Dystingbo er der
Husholdningsskole. Statens Forsøgsgaard i
Plantekultur er paa Møistad. Sanatorium for
Brystsvage »Nor« ligger i V., ligesaa Finsal
Sygehjem og V. & Furnes Børnehjem. Som større
Ejendomme kan anføres Storhammer, paa hvis
Grund en stor Del af Hamar By ligger, hvorhos
ogsaa de seværdige Ruiner af Hamar Domkirke
(se <sp>Hamar</sp>) findes her. V.'s Hovedkirke,
opført 1810, er bekendt som en af Landets
vakreste Landskirker. Antagen Formue 1925 var
22065000 Kr og Indtægt 6976000 Kr. (<sp>Litt</sp>.:
»Norges Land og Folk«: <sp>A. Helland</sp>,
»Hedemarkens Amt« [Oslo 1902]; <sp>A. V. Skiset</sp>,
»Hedemarken, En Bygdebeskrivelse« [Hamar 1914]).
<i>(Kaptajn J. Widerøe). M. H.</i>
</chapter>

<chapter name="Wang, Jens Waldemar">
<b>Wang,</b> <sp>Jens Waldemar</sp>, norsk
Teatermaler, f. 11. Marts 1859 i Fredrikshald, d. i
Oslo 29. Maj 1926. Han var først i flere Aar
ansat ved Handelen i Oslo, som han imidlertid
opgav. Fra 1882 studerede han 3 Aar paa den
kgl. Kunst- og Haandværksskole i Oslo og
malede samtidig hos Chr. Krohg. 1883 udstillede
han paa Høstudstillingen en Del mindre
Arbejder og har senere ligeledes udstillet Billeder,
der udmærkede sig ved kraftig Farve og rask
Malemaade: »Fjøsidyl« (1888), »Gode Venner«
(1886). 1885 rejste W. til Paris, hvor han paa
<i>Académie Julian</i> arbejdede under Bouguereau's
Tilsyn. I de nærmest følgende Aar foretog han
ogsaa Stipendierejser til Paris og fik 1889
<i>mention honorable</i> for et Billede »Eftersommer«. 1890
blev W. ansat som Teatermaler ved Christiania
Teater og fortsatte sin Virksomhed ved det ny
Nationalteater (1899—1918) som Chef for
Dekorationsvæsenet og har ved sit energiske Arbejde
bragt dette op til at holde Maal med den
moderne fordringsfulde Teknik. Store Opgaver har
han faaet at løse, navnlig Arrangement af
Udstyr og Dekorationer til Ibsen's og Bjørnson's
Skuespil. Ved hyppige Rejser i Udlandet har
W. stadig holdt sig à jour med moderne
Sceneteknik og gjort originale Studier, saaledes fra
Rothenburg (1896). Han udgav 1925
Pragtværket »Peer Gynt«, 24 Billeder.
<i>(Fr. O.). S. W.</i>
</chapter>

<chapter name="Wanganui River">
<b>Wanganui River,</b> Flod paa New Zealands
Nordø, gennemstrømmer frugtbare og
forholdsvis velbefolkede Egne og udmunder i Cook
Strædet. Den er sejlbar i sit nedre Løb.
<i>M. V.</i>
</chapter>

<chapter name="Vange">
<b>Vange</b> (af tysk Wange, »Kind«), den
almindelige Benævnelse i Værkstedet for Væggen i en
Maskinstilling (se saaledes <sp>Drejebænk</sp>, S.
403, <sp>Drejemaskine</sp>, S. 405,
<sp>Høvlemaskiner</sp>, S. 160). V. paa Høvlen er de tynde
Stykker paa begge Sider af Hullet. I
Bygningsvæsenet er V. ligeledes et Sidestykke eller en
Sidevæg, saaledes paa Trappen det Stykke,
hvortil Trinnene er fæstede, ved Ildsteder
Sidemurene, ved dybe Vinduesfordybninger de skraat
tilbagegaaende Sidevægge. I Automobilbygningen
de lange Længdedragere i Chassisrammen.
<i>(F. W.). D. H. B.</i>
</chapter>

<chapter name="Vangede">
<b>Vangede</b> (gammel Form <sp>Wongwethe</sp>),
Stationsby 1 km NNV. f. Kbhvn (Gentofte Sogn,
Sokkelunds Herred). Der er her Skole,
Menighedshus, Asyl, oprettet 1882, Aandssvageanstalt
for Kvinder »Gammelmosehus«, Fattiggaarden
»Stolpegaard« (for Gentofte, Gladsakse, Herlev,
Lyngby og Søllerød Kommuner), oprettet 1875
med Plads til 140 Lemmer. V. er Station paa
Slangerup Banen, og der er Telegrafstation.
<i>M. S.</i>
</chapter>

<chapter name="Wangeroog">
<b>Wangeroog</b> [vaŋ<sub>ə</sub>r'o.k], en af de østfrisiske
Øer, ligger NV. f. Jade-Bugten 7 km fra Kysten
og hører til det oldenburgske Amt Jever. Øen
har en Længde af 8 km, en Bredde af 2 km og
er bekendt paa Grund af sin Søbadeanstalt; c.
700 Indb. Øen, der tidligere stadig tog af i
Størrelse og særlig 1854 blev haardt medtaget under
en Orkan, tager nu efter Anlægget af store
Beskyttelsesværker aarlig til ved sin Østende. En
Jernbane gaar paa langs igennem Øen.
<i>(Joh. F.). O. K.</i>
</chapter>

<chapter name="Vangerow, Karl Adolph von">
<b>Vangerow</b> ['vang<sub>ə</sub>ro.?], <sp>Karl Adolph von</sp>,
tysk Retslærd, f. 5. Juni 1808 i Schiffelbach, d. 11.
Oktbr 1870 i Heidelberg, Privatdocent 1830,
Prof. extraord. 1833, Prof. ord. 1837 i Marburg,
1840 i Heidelberg som Thibaut's Efterfølger.
Foruden nogle mindre, retshistoriske Arbejder,
»Über die <i>Latini Juniani</i>« (1833), »Über die <i>lex
Voconia</i>« (1863), Tidsskriftafhandlinger o. a.
skrev V. »Leitfaden für
Pandekten-Vorlesungen«, I—III (1839—47, senere Oplag under Titlen
»Lehrbuch der Pandekten«, nyt Optryk af 7.
Oplag 1875) et, trods systematiske Mangler,
ejendommeligt og fremragende Værk. Som
Docent stod V. i første Linie. Han regnes
ubestridt som Tysklands største juridiske
Lærerbegavelse i 19. Aarhundrede. (<sp>Litt</sp>.: <sp>Heinrich
Marquardsen</sp>, »K. A. v. V. und Robert von
Mohl. Neuer Abdruck« [Erlangen 1886]; <sp>Georg
Weber</sp>, »Heidelberger Erinnerungen«
[Stuttgart 1886], S. 239 ff.; <sp>E. I. Bekker</sp> i
»Heidelberger Professoren aus dem 19. Jahrhundert«, I
[Heidelberg 1903] S. 178—186).
<i>Fz. D.</i>
</chapter>

<chapter name="Vangsmjøsen">
<b>Vangsmjøsen,</b> et 17,5 km<sup>2</sup> stort Vand i Vang
Herred, Valdres. Langs V. fører Hovedvejen
mellem Valdres og Lærdal i Sogn.
<i>M. H.</i>
</chapter>

<chapter name="Vangsnes">
<b>Vangsnes,</b> Balestrand Herred, Sogn og
Fjordane Fylke, paa Sydsiden af Sognefjorden lige
over for Balholmen. Til Stedet er knyttet
Sagnet om Fridtjov og Ingeborg. Paa Odden rejstes
i 1913 af den tyske Kejser Wilhelm II en
Kolossalstatue forestillende Sagnfiguren Fridtjov.
(1920) 273 Indb.
<i>M. H.</i>
</chapter>

<chapter name="Van Hise, Charles Richard">
<b>Van Hise</b> [vän-'ha^is], <sp>Charles Richard</sp>,
amerikansk Geolog (1857—1918), f. i Wisconsin,
ved hvis Universitet han gennemgik sine
Studier og senere var Professor og (fra 1903)
Præsident; var længe ansat ved De Forenede
Staters geologiske Undersøgelse. Hans Hovedværk
er det store Arbejde <i>Treatise on Metamorphism</i>
(1904); blandt hans talrige andre Arbejder skal
særlig nævnes en Mængde Undersøgelser over
Jernmalmene ved Lake Superior.
<i>O. B. B.</i>
</chapter>

<chapter name="Vanhjemmel">
<b>Vanhjemmel.</b> Den, der overdrager en Ting,
er pligtig til at hjemle Køberen Tingen, ɔ:
værge ham mod Retstab derved, at en Trediemand
dukker op som Tingens virkelige Ejermand og
kræver den udleveret af Køberen, noget, der
efter den danske og norske Rets endnu meget
udstrakte Vindikationsregler hyppig vil være
Tilfældet. Ser Køberen sig af denne Grund
nødsaget til at udlevere Tingen, har han i
Anledning af den saaledes skete V. Krav paa fuld
