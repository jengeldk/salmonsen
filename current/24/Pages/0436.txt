efterhaanden blev han dragen bort fra
Statskirken, saaledes at han til sidst 1882 nedlagde
sit Præsteembede. Oprindelig tog W. ivrig Del
i »Evangeliska fosterlandsstiftelsen«'s Arbejde,
men ogsaa her kom det til en Udskillelse 1878,
idet W.'s Parti traadte ud og dannede »Svenska
Missionsförbundet«, inden for hvilket W. kom
til at spille en fremtrædende Rolle, ogsaa som
Prædikant. Missionsforbundet var en
Sammenslutning af lokale Foreninger, hvis Medlemmer
ikke traadte ud af Statskirken, men selv
uddelte Nadveren og øvede Kirketugt. 1884—1905
havde W. Sæde i Rigsdagen. I denne Stilling
har han arbejdet for frikirkelige Love, for
Indførelse af fakultativt borgerligt Ægteskab, for
Afholdssagen, for Skolevæsenet og for
Forsvarssagen. Hans kirkelige og teologiske Anskuelser
vandt Indgang ogsaa uden for Sveriges Grænser,
navnlig i de nordamerikanske Fristater, som
han 1889 aflagde et længere Besøg. W. har
været en meget frugtbar Forfatter. En Mængde
større og mindre Værker, Avisartikler og
Tidsskriftafhandlinger foreligger fra hans Haand, og
han førte sine Meninger frem med stor
Djærvhed og Energi. Blandt hans Skrifter kan
nævnes »Åndliga sånger« (1872), »Predikningar«
(1876), »Guds eviga frälsningsråd« (1891) og en
Oversættelse af det nye Testamente med
Anmærkninger (1883 ff.). (<sp>Litt</sp>.: <sp>N. P. Ollén</sp>,
»P. P. W.« [1917]).
<i>A. Th. J.</i>
</chapter>

<chapter name="Valdepeñas">
<b>Valdepeñas</b> [waldæ'pæñas], 1) By i det
mellemste Spanien, Provins Ciudad Real,
ligger 52 km SØ. f. Ciudad Real og 705 m o. H.
paa en udstrakt Højslette. (1920) 25200
Indbyggere. En Jernbanelinie gennem Passet
Despeñaperros har sat den i Forbindelse med
Guadalquivirdalen og givet den en livlig
Opblomstring. I Omegnen drives stor Vinavl. — 2) <sp>V.
de Jaen</sp>, By i det sydlige Spanien, Provins
Jaen, ligger 22 km SSV. f. Jaen i en bjergrig
Egn med mange Minder om Maurerne, der her
holdt sig ualmindelig længe. (1920) 5600
Indbyggere.
<i>(H. P. S.). C. A.</i>
</chapter>

<chapter name="Waldersee, Alfred">
<b>Waldersee</b> ['vald<sub>ə</sub>rze.], <sp>Alfred</sp>, Greve,
preussisk Generalfeltmarskal, f. 8. April 1832,
d. 5. Marts 1904. Han blev Officer 1850 i
Gardeartilleriet og deltog i Krigen 1866 som Kaptajn
og Major i Prins Friedrich Karl's Stab. 1870 var
han Militærattaché i Paris, udarbejdede
fortrinlige Rapporter om den franske Hær og
ansattes ved Mobiliseringen ved det store
Hovedkvarter. 1871 var han Generalstabschef ved 13.
Armékorps og kæmpede i Vestfrankrig. Senere
ansattes han som Stabschef hos den tyske
Guvernør i Paris og var til Septbr 1871 tysk <i>Chargé
d'affaires</i> ved den franske Republik. Efter
Krigen blev W. som Oberst Chef for 13.
Ulanregiment og faa Aar efter Generalmajor. 1888, kort
efter at være udnævnt til »General der
Kavalleriet afløste han Moltke som Chef for
Armeens Generalstab; 1891—98 havde han
Kommandoen over 9. Armékorps og blev derefter
Chef for 3. Arméinspektion; han var forinden
udnævnt til Generaloberst med Rang som
Generalfeltmarskal. 2 Aar senere fulgte nu den
Begivenhed, der da gjorde W.'s Navn bekendt
over hele Jorden, idet han kaldtes til at føre
Overkommandoen over de i Sommeren 1900 til
Kina afgaaende tyske, engelske, franske,
italienske, japanske, nordamerikanske, russiske og
østerrigske Tropper. W. lagde her stor politisk
Indsigt og diplomatisk Evne for Dagen. Efter
sin Tilbagekomst overtog han igen sin Plads
som Chef for 3. Arméinspektion, hvilken
Stilling han beklædte til sin Død.
<i>(B. P. B.). E. C.</i>
</chapter>

<chapter name="Waldersee, Paul von">
<b>Waldersee</b> ['vald<sub>ə</sub>rze.], <sp>Paul von</sp>, tysk
Musikforfatter (1831—1906), var oprindelig
Officer, blev senere Musiker og gjorde sig navnlig
bekendt ved Studier over Mozart's Liv og
Værker og som Udgiver af den værdifulde
»Sammlung musikalischer Vorträge«.
<i>W. B.</i>
</chapter>

<chapter name="Valders">
<b>Valders,</b> d. s. s. <sp>Valdres</sp>.
</chapter>

<chapter name="Valdés, Alfonso de">
<b>Valdés</b> [wal'dæs], <sp>Alfonso de</sp>, spansk
Forfatter, d. 1532. Han var Tvillingbroder til
Juan de V. (s. d.), blev Sekretær hos Karl V
og var meget yndet af denne. Anonymt udgaves
1528 den saakaldte Lactantius-Dialog, hvori V.
forsvarer Kejserens Politik over for Pavestolen
og endogsaa Roms Indtagelse og Plyndring.
Han var en god Ven af Erasmus fra Rotterdam
og stærkt paavirket af dennes
kirkereformatoriske Tendens. I den nyeste Tid har nu
Bataillon (i <i>Homenaje a R. Menéndes Pidal I.</i> [1925]),
støttet paa Dokumenter fra den spanske
Inkvisitions gamle Arkiv, med ikke ringe
Sandsynlighed hævdet, at Dialogen <i>Mercurio y Carón</i>,
som almindeligt tillægges Broderen Juan, i
Virkeligheden er af Alfonso.
<i>E. G.</i>
</chapter>

<chapter name="Valdés, A. Palacio">
<b>Valdés</b> [wal'dæs], <sp>A. Palacio</sp>, se
<sp>Palacio Valdés, A.</sp>
</chapter>

<chapter name="Valdés, Juan de">
<b>Valdés</b> [wal'dæs], <sp>Juan de</sp>, spansk
Forfatter, f. henimod Slutn. af 15. Aarh. i Cuenca, d.
i Neapel i Sommeren 1541. Med sin
Tvillingbroder <sp>Alfonso</sp> var V. en af Bærerne af den
reformatoriske Bevægelse i Spanien, begge
Venner og Korrespondenter af Erasmus fra
Rotterdam og en Tid lang støttet ved en stærk
Strømning i Spaniens højere Stænder. V.'s Interesser
gik dels i teologisk, dels i humanistisk Retning.
En længere Aarrække levede han i Italien og
samlede i Neapel en Kreds af betydelige
Personligheder om sig; til denne hørte ogsaa
Vittoria Colonna (s. d.). V.'s Skrifter udmærker sig
ved klare Tanker, meget Vid og et godt Sprog.
Af hans udpræget religiøse Arbejder
(Betragtninger, Bibelfortolkninger o. l.) er at fremhæve
den paa Italiensk udgivne <i>Ciento e dieci divine
considerazioni</i>, første Gang udkommet 1550; som
henhørende til hans andre Frembringelser har
man hidtil almindelig regnet Diálogo de
Mercurio y Caron, en religiøs-politisk Satire i
Lukian's Manér (1. Udgave vistnok fra 1529,
udgivet siden bl. a. af E. Boehmer [Bonn 1880],
paa Dansk i Udtog ved E. Gigas [Kbhvn 1904]),
hvis Forfatterskab man imidlertid nu har villet
tilskrive Broderen Alfonso. Den interessante
<i>Diálogo de la Lengua</i> blev første Gang trykt
1737, ligeledes paa ny udgivet af Boehmer.
Ogsaa dette Arbejde har man villet frakende V.
Forfatterskabet til, og en Polemik har i den
Anledning været ført mellem L. Miguélez og E.
Cotarelo 1918 ff., men noget afgørende Resultat
kan ikke siges at være naaet. (<sp>Litt</sp>.:
<sp>Wiffen</sp>, <i>Life and wrilings af J. V.</i> [London 1865];
<sp>F. Caballero</sp>, <i>Alonso y Juan de V.</i> [Madrid
1875]; <sp>J. Heep</sp>, »J. de V. in seinem
