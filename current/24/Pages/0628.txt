Pionerer, i alt c. 300 Mand, var saaledes et
udpræget Nærkampværk. I Begyndelsen af
Verdenskrigen blev der under Indtryk af de
sørgelige Erfaringer fra Fæstningerne i Belgien og
Nordfrankrig givet Ordre til, at Forterne ved
Verdun delvis skulde desarmeres — paa Fort
V. blev saaledes Intervalskytset ombyttet med
Maskingeværer — og forberedes til hurtig
Rømning med paafølgende Sprængning, idet
man, i øvrigt under Protest fra den
Højestbefalende i Verdun, General Herr, ansaa det for
haabløst at ville forsvare dem, og da Tyskerne
i Febr 1916 begyndte det egentlige Angreb paa
Verdun, faldt da ogsaa baade Fort Douaumont
og Hardaumontværket hurtig i deres Hænder,
henholdsvis 25. og 26. Februar. Sidstnævnte
Dag overtog imidlertid General Pétain
Kommandoen i Verdun, og Ordre gaves til, at
Forterne skulde holdes til sidste Mand.

Efter de to førnævnte Anlægs Fald laa Fort
V., der allerede den 18. Febr 1915 var blevet
beskudt med enkelte 42 cm Granater, meget
udsat og blev i de følgende 2 Maaneder Genstand
for talrige tyske Angreb, særlig i Tiden 6.—11.
Marts og i Dagene 9.—10. April, under hvilke
Tyskerne kom i fast Besiddelse af
Landsbyerne V. og Douaumont, og under hvilke Fort
V. var udsat for en voldsom
Artilleribeskydning; man regner, at der i Marts faldt ikke
under 8000 Skud om Dagen paa Fortet.
Dækket var ganske oprodet og bestod næsten
udelukkende af Granattragte, saaledes at
Fodfolksforsvar herfra var umuliggjort, de øverste
Hvælvinger var revnede flere Steder, og
Beklædningsmurene i Gravene stærkt beskadigede;
Kaponiererne, i hvis Lofter der var tilvejebragt
Aabninger, for at Besætningen fra de
nærliggende Skyttegrave kunde trække sig ind i
Fortet i Hviletiderne, var dog stadig
forsvarsdygtige. Efter at disse Storme var
afværgede, blev den 30. Apr. General Pétain afløst
af General Nivelle, og der indtraf nu en
roligere Periode, hvori Tyskerne forberedte den
sidste Storm paa Fort V. Denne brød løs 1.
Juni, da Tyskerne baade fra Vaux og Damloup
naaede frem til c. 100 m fra Fortet og efter en
voldsom Artilleribeskydning 2. Juni med 21 cm,
38 cm og 42 cm Granater, under hvilken
Pigtraadshegnene omkring Fortet blev
fuldstændig sammenskudte, med Styrker af
Kronregimentet og af Paderbornregimentet satte
sig i Besiddelse af Glaciset og fordrev de
Maskingeværer, der var bleven anbragte ved
de omtalte Nedgange til Kaponiererne. Den
franske Besætning var nu meget vanskelig
stillet, ikke mindst fordi Mandskabet fra de
tilstødende Løbegrave i Løbet af Natten søgte
Ly i Fortet og derved forøgede dettes Besætning
til 500—600 Mand, hvortil der ikke kunde skaffes
Forplejning m. m. Særlig Vandbeholdningen
svandt i foruroligende Grad, og Tilførsler
udefra var udelukket paa Grund af den voldsomme
Spærreild, som Tyskerne lagde over Fortets
Bagterrain, men ogsaa for Tyskerne frembød
sig lignende Vanskeligheder med Hensyn til
Tilførsel af Reserver, Ammunition, Forplejning
m. m. paa Grund af den franske Spærreild.
I Løbet af 3. Juni lykkedes det Tyskerne at
trænge ned i Kaponiererne, og enkelte Styrker, der
angives c. 30 Mand, muligvis allerede 2. Juni,
at naa op paa Fortets Dæk; her var det dog
foreløbig ikke muligt at komme videre frem,
men gennem Poternerne fra Kaponiererne
arbejdede Tyskerne sig under stadig Nærkamp
længere ind i Fortet. Natten mellem 3. og 4.
og 4. og 5. lykkedes det en Del, c. 100 Mand, af
den tilløbne Besætning at komme ud af Fortet,
kun faa slap dog levende tilbage, og for de
tilbageblevne kneb det stadig med Forsyningerne,
saaledes at der maatte indføres Vandration. Et
Udfald paa Fortets Dæk forsøgtes af Kaptajn
Tabourot, Chef for Fodfolkskompagniet, men
mislykkedes, efter at Tabourot var blevet dødelig
saaret. Et fransk Undsætningsforsøg Natten
mellem 6. og 7. strandede i den tyske Spærreild.
Imidlertid var Tyskerne, efter at have modtaget
nogle Forstærkninger, trængt længere ind i
Fortet, hvor haarde Kampe udkæmpedes med
Bajonet, Haandgranat og Flammekastere om
de af Franskmændene paa forskellige Steder i
dette opkastede Barrikader og under Udvisning
af stort Heltemod paa begge Sider. Fortets Dæk

<img>Fort Vaux.</img>
