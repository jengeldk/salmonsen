<chapter name="Dagbog">
<b>Dagbog,</b> i Bogholderi en Bog, som benyttes
til dgl. Indførsel af visse Noteringer. Benævnelsen
D. bruges snart ensbetydende med <sp>Memorial</sp>,
<sp>Primanota</sp>, hyppigere dog ensbetydende
med <sp>Kladde</sp>, <sp>Pakhusbog</sp>, <sp>Salgsbog</sp>.
Se <sp>Bogholderi</sp>. Smlg. ogsaa
<sp>Skibs-D</sp>.
<i>(C. V. S.). Th. O.</i>
</chapter>

<chapter name="Dagbrud">
<b>Dagbrud</b> drives paa saadanne Lejesteder, der
kan afbygges ved aabne Arbejdssteder i Dagen.
Nogle nyttige Mineraler udvindes altid paa denne
Maade; andre kan først vindes ved D., førend
den egl. Grubedrift begynder. Bl. de førstnævnte
er Tørv, de alm. Stenarter, Jernmalm
(Elba, Spanien, Sverige, Algier, Norge), kobberholdig
Svovlkis (Riotinto, Spanien), Alluvialguld
(Kalifornien), Tin, diamantførende Jordlag o. fl.
D. drives enten i Bjergskraaninger ligesom Stenbrud
ell. i Sænkninger, og Afbygninger foretages
i Trappeafsatser, <sp>Strosser</sp>, hvis Højde er
afhængig af Fjeldets Fasthed. Ved de Lejesteder,
som er dækkede af unyttige Masser, bliver
der Tale om Valg mellem D. ell. Grube, og
man maa da veje Omkostningerne ved Afrydning
af disse Masser og de Vanskeligheder, Vejrliget
lægger i Vejen for Driften, mod de mange
Fordele, som D. frembyder, nemlig at spare
Muring, Fortømring, Belysning og Udgifter ved
Vejrveksling og Gensætning af det værdifulde
Mineral.
<i>A. G.</i>
</chapter>

<chapter name="Dagbrydning">
<b>Dagbrydning</b> (<sp>Dagbygning</sp>, tysk <sp>Tagebau</sp>),
Drift af Dagbrud.
<i>A. G.</i>
</chapter>

<chapter name="Dagbue">
<b>Dagbue</b> benævnes den Del af Dagcirklen, der
ligger over Horisonten, i Modsætning til Natbue,
den Del, som ligger under Horisonten. D.'s
Længde afhænger af vedk. Steds Polhøjde og
Stjernens Deklination, dens halve Værdi beregnes efter Formlen
<i>cos t</i> = ÷ <i>tg φ tg δ</i>.
Ved Jordens Ækvator er D. og Natbue lige lange, da
alle Dagcirkler staar lodret paa Horisonten
(<i>sphæra recta</i>), ved dens Nord- (Syd-) pol har
alle Stjerner paa den nordlige (sydlige) Halvkugle
kun D., alle Stjerner paa den sydlige
(nordlige) Halvkugle kun Natbue (<i>sphæra paralella</i>).
For alle andre Punkter af Jorden vil kun
de Stjerner, som staar i Ækvator (Deklination
= 0°), have lige saa lang D. som Natbue, medens
de øvrige Stjerner vil have længere D. end
Natbue, hvis Stedets Polhøjde og Stjernens Deklination
begge er nordlige (+) ell. begge sydlige (÷);
er derimod den ene nordlig, den anden
sydlig, vil D. være mindre end Natbuen (<i>sphæra
obliqua</i>). For vore Bredder vil D.'s Længde
fremgaa af flg. Tabel; ved Beregningen af denne
er der ikke taget Hensyn til D.'s Forlængelse
p. Gr. a. Refraktionen.

<table>
<td 11 c>Nordlig Bredde.
<td>Dekl.<td c 2>50°<td c 2>55°<td c 2>60°<td c 2>65°<td c 2>70°
<td><td c>T.<td c>Min.<td c>T.<td c>Min.<td c>T.<td c>Min.<td c>T.<td c>Min.<td c>T.<td c>Min.
<td r>÷ 40°<td r>0<td r>0
<td r>÷ 35°<td r>4<td r>28<td r>0<td r>0
<td r>÷ 30°<td r>6<td r>12<td r>4<td r>36<td r>0<td r>0
<td r>÷ 25°<td r>7<td r>30<td r>6<td r>26<td r>4<td r>49<td r>0<td r>0
<td r>÷ 20°<td r>8<td r>34<td r>7<td r>49<td r>6<td r>47<td r>5<td r>10<td r>0<td r>0
<td r>÷ 15°<td r>9<td r>31<td r>9<td r>0<td r>8<td r>19<td r>7<td r>19<td r>5<td r>41
<td r>÷ 10°<td r>10<td r>23<td r>10<td r>3<td r>9<td r>38<td r>9<td r>2<td r>8<td r>8
<td r>÷  5°<td r>11<td r>12<td r>11<td r>3<td r>10<td r>50<td r>10<td r>33<td r>10<td r>9
<td r>   0°<td r>12<td r>0<td r>12<td r>0<td r>12<td r>0<td r>12<td r>0<td r>12<td r>0
<td r>+  5°<td r>12<td r>48<td r>12<td r>57<td r>13<td r>10<td r>13<td r>27<td r>13<td r>51
<td r>+ 10°<td r>13<td r>37<td r>13<td r>57<td r>14<td r>22<td r>14<td r>58<td r>15<td r>52
<td r>+ 15°<td r>14<td r>29<td r>15<td r>0<td r>15<td r>41<td r>16<td r>41<td r>18<td r>19
<td r>+ 20°<td r>15<td r>26<td r>16<td r>11<td r>17<td r>13<td r>18<td r>50<td r>24<td r>0
<td r>+ 25°<td r>16<td r>30<td r>17<td r>34<td r>19<td r>11<td r>24<td r>0
<td r>+ 30°<td r>17<td r>48<td r>19<td r>24<td r>24<td r>0
<td r>+ 35°<td r>19<td r>32<td r>24<td r>0
<td r>+ 40°<td r>24<td r>0
</table>

Finder man i Almanakken, at Jupiter har Deklination
+ 10°, vil dens D. være for Kbhvn
(φ = 55°) 13 Timer 57 Min., for Kria (φ =
60°) 14 Timer 22 Min., for Hammerfest (φ
= 70°) 15 Timer 52 Min. o. s. v.
<i>J. Fr. S.</i>
</chapter>

<chapter name="Dagbygning">
<b>Dagbygning,</b> se <sp>Dagbrydning</sp>.
</chapter>

<chapter name="Dagcirkel">
<b>Dagcirkel</b> kaldes den med Himlens Ækvator
parallelle Cirkel, en Stjerne beskriver under
Himmelhvælvingens tilsyneladende daglige Omdrejning.
<i>J. Fr. S.</i>
</chapter>

<chapter name="Dagden">
<b>Dagden,</b> se <sp>Dagø</sp>.
</chapter>

<chapter name="Dag Eilifssøn">
<b>Dag Eilifssøn,</b> norsk Lendermand paa Kong
Magnus Barfod's og hans Sønners Tid, gift
med Agmund Skoftessøn's Datter Ragnhild, var
bosat paa Bratsberg og havde store Besiddelser
paa Grenland og paa Vestfold. Han ledsagede
Kong Magnus paa hans andet Vesterhavstog, og
under Irernes Overfald paa Nordmændene kæmpede
han ved Kongens Side og var efter dennes
Fald en af de sidste, som flygtede. Under Sigurd
Jorsalfar's Regering skal han have stiftet Gimsø
Nonnekloster, hvis første Abbedisse hans Datter
Baugeid var. Hans Sønner var Vatnorm og Gregorius
Dagssøn.
<i>(O. A. Ø.). Edv. B.</i>
</chapter>

<chapter name="Dagen, se Dagø">
<b>Dagen,</b> se <sp>Dagø</sp>.
</chapter>

<chapter name="Dagen, dansk Avis">
<b>Dagen,</b> dansk Avis, var ved Siden af »Berlingske
Tidende« det eneste danske Dagblad af
virkelig Bet. i de første Aartier af 19. Aarh.
Det blev stiftet og forlagt af Boghandler K. H.
Seidelin 1803. Sammen med ovenn. Blad nød D.
det Privilegium at maatte meddele udenrigspolitiske
Nyheder, hvad der skaffede det en ikke
ringe Læsekreds. 1811-44 virkede Rahbek som
dets Redaktør; derefter gik det over til et Bogtrykkerfirma,
Brødr. Rostock, under hvilket det
fl. Gange skiftede Redaktør. Den, som holdt
længst ud, var Nationaløkonomen, Etatsraad Fr.
Thaarup (1822-35), der for øvrigt lod sin Søn
bestyre det. Under hans Ægide kulminerede
D.; i Format stod det ikke tilbage for »Statstidende«
(ɔ: »Berl. Tidende«), men overfløj endogsaa
dette ved at udsende Nummer hver Dag
undtagen Søndag. Men fra Slutn. af 1830'erne
dalede dets Bet.; det havde nu faaet fl. Konkurrenter,
og det hjalp ikke, at man lod medfølge
Tillæg (1836-41 og 1843 »Søndagen«, 1838 »Polit.
Supplementsblad«). 1841 overtoges D. af Justitsraad
L. I. Fribert, som havde høje Tanker om
at gøre Bladet til konservativt Regeringsblad;
han skuffedes imidlertid i sine Forventninger,
holdt sig da skadesløs for sine hafte Udgifter
ved Kassesvig og flygtede til Nordamerika. Dermed
var D.'s Skæbne afgjort. (<sp>Litt</sp>.: <sp>J. Clausen</sp>,
»Kulturhistoriske Studier over Heiberg's
Vaudeviller« [Kbhvn 1891]).
<i>J. Cl.</i>
</chapter>

