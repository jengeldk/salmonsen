3) <sp>Ernst August</sp>, f. 21. Septbr 1845, den
foreg.'s Sønnesøn og Søn af Hannovers sidste
Konge Georg V. Han fulgte Juni 1866 med
Faderen, da denne drog bort fra sin Hovedstad
med Hæren, indtil Træfningen ved Langensalza
og derefter i Landflygtighed til Wien. Han
har siden 1878 haft Ophold i Gmunden. Da
Faderen døde 12. Juni 1878, afslog han
enhver Underhandling med Preussens
Regering og fastholdt bestemt sine Arvekrav
paa Hannover. Dog vilde
han ikke tillægge sig Kongetitlen, men nøjedes
med den Titel, han havde som Medlem af det
eng. Kongehus. Ligeledes kundgjorde han Oktbr
1884, da Hertug Vilhelm af Braunschweig var
død, at han tiltraadte Regeringen i dette Land
i Kraft af sin Arveret; men skønt han lovede at
ville overholde de Forpligtelser, Braunschweigs
Stilling til det tyske Rige paalagde ham,
udtalte baade Landdagen 30. Juni 1885 og det tyske
Forbundsraad 2. Juli, at hans Regering var
uforenelig med Tysklands Forfatning og indre
Sikkerhed. Derimod fik C. uden Indvending
Hertugens Privatformue og Slottet Hietzing. Da
Aarene imidlertid løb hen, uden at der viste sig
mindste Udsigt til, at han nogen Sinde vilde blive
Hersker hverken i Hannover ell. Braunschweig,
rettede han 10. Marts 1892 et Brev til den
tyske Kejser Vilhelm II og udtalte heri, at
enhver Tanke om at forstyrre det tyske Riges og
de dertil hørende Staters Fred laa ham fjern,
at han som tysk Fyrste elskede sit Fædreland
tro og oprigtig, og at han med alle Midler, der
stod til hans Raadighed, vilde bekæmpe
fjendtlige Foretagender imod Kejseren og den preuss.
Stat. Efter denne Erklæring, der vel ikke i
Formen, men i Virkeligheden var en Godkendelse
af de fuldbragte Kendsgerninger, blev ved Lov
af 10. Apr. 1892 Beslaglæggelsen paa
Welferfondet (siden Marts 1868) hævet, og Renterne
deraf senere udbetalte ham, men ikke selve
Fondet stillet til hans Raadighed. Et Forsøg,
som Kejser Vilhelm II Apr. 1903 gjorde paa at
mødes med C. i Kbhvn ved Christian IX's
Fødselsdag, mislykkedes, da C. forinden forlod det
danske Hof.

Da den hidtilværende Regent i Braunschweig,
Prins Albrecht af Preussen, døde Septbr 1906,
rejste C. paa ny Spørgsmaalet om sin Slægts
Arveret til dette Hertugdømme. Dog tilbød han
for sit eget og sin ældste Søns Vedk. at ville give
Afkald derpaa til Bedste for den yngste Søn Ernst
August. Men hverken den tyske Kejser ell.
Rigskansler vilde nøjes dermed, og Braunschweigs
Landdag sluttede sig hertil, idet den gjorde
gældende, at for Tysklands Sikkerheds Skyld
maatte der kræves et formeligt Afkald paa
Arveretten til Kongeriget Hannover. Først 1913, da
Sønnen Ernst August var blevet forlovet med
Kejserens Datter Victoria, kom det til en
venskabelig Forstaaelse mellem de tvende
Fyrstehuse, dog uden noget formelt Afkald fra C.'s
Side. Han indfandt sig endog i selve Berlin,
da Formælingen fandt Sted Maj s. A., medens
han ikke havde villet overvære Forlovelsen i
Karlsruhe. Under Krigen 1914 udtalte han offentlig, at
han som Tysker ønskede Riget Sejr over dets
Fjender. C. er en ivrig og kyndig Samler, særlig
af Mønter og kostbare Renaissancemøbler, og
har ydet bl. a. det danske Kunstindustrimus.
værdifulde Gaver. I sit Ægteskab 21. Decbr 1878
med Prinsesse Thyra af Danmark (f. 29. Septbr
1853) har han haft 3 Sønner og 3 Døtre. Af
Sønnerne omkom den ældste, Georg (f. 1880)
ved et Ulykkestilfælde med sit Automobil 1912,
og Christian (f. 1885) døde 1901 af Tuberkulose.
Om den yngste, se <sp>Ernst August</sp>, Hertug
af Braunschweig. Af Døtrene blev Marie Louise
(f. 1879) gift 1900 med Prins Maximilian, den
vordende Tronarving til Storhertugdømmet
Baden, og Alexandra (f. 1883) gift 1904 med den
regerende Storhertug af Mecklenburg-Schwerin,
Frederik Frants, Broder til den danske
Dronning Alexandrine og den preuss. Kronprinsesse
Cæcilie. Den yngste, Olga (f. 1884) lever endnu
ugift hos sine Forældre.
<i>E. E.</i></chapter>

<img>E. A. Cumberland.</img>
<chapter name="Cumberland, Richard, eng. Filosof">
<b>Cumberland</b> ['kambə£<sub>ə</sub>nd], <sp>Richard</sp>, eng.
Filosof (1632-1719), bekæmpede i sit Værk: <i>De
legibus naturæ, disquisitio philosophica</i> (1672)
Hobbes' Lære, at Menneskets Grunddrift er
Egoismen. For C. er det Menneskets Natur at stille
sig velvilligt til andre, fordi Bevidstheden om
gode Handlinger er behagelig, og fordi
Erfaringen hurtigt lærer, at Kamptilstanden medfører
allehaande Ulemper, og onde Gerninger drager
Straffen efter sig; Individet udvider Omsorgen
for sit eget Vel til at gælde Medskabningerne, og
det almene Bedste bliver det etiske Maal. I C.'s
dobbelte Begrundelse af Etikken viser han sig
beslægtet med Shaftesbury og den skotske
Skole, der lærte, at gode Handlinger har
deres Værdi ved de Følelser, der opstaar i
Sjælen, uden Hensyn til Handlingens Følger, og
tillige som Banebryder for den siden
fremherskende Retning i eng. Etik, der kaldes
Utilitarianisme, og som opstillede Maalet: Den størst
mulige Lykke for det størst mulige Antal
Individer; C. indtager derved en vigtig Stilling i
Etikkens Historie.
<i>W. N.</i></chapter>

<chapter name="Cumberland, Richard, eng. Forf.">
<b>Cumberland</b> ['kambə£<sub>ə</sub>nd], <sp>Richard</sp>, eng.
Forf. (1732-1811), studerede i Trinity College i
Cambridge og blev Privatsekretær hos Lord
Halifax, hvem han fulgte til Irland; han
beklædte senere et Embede i Handelsministeriet,
men blev i sine ældre Aar tilsidesat af
Regeringen. Han udgav Romaner, Digte og Essays
(<i>The Observer</i>, 1785), men det er især som
dram. Forf., at han nu mindes. De bedste af
hans Skuespil er <i>The West Indian</i> (1771) og <i>The
Jew</i>, der begge er opførte med Held paa det
danske kgl. Teater, henh. 1786 og 1796; ogsaa
hans Skuespil, »Den naturlige Søn«, »Lykkens
