<chapter name="Crane, Walter">
<b>Crane</b> [kre<sub>i</sub>n], <sp>Walter</sp>, eng. Genremaler
og Illustrator, f. 15. Aug. 1845, d. Marts 1915. Han
blev Elev af Faderen <sp>Thomas C.</sp> (1808-59)
og senere af Linton; i London paavirkedes han
af Prærafaelitterne; et længere Ophold i Rom
(1871-73 og senere) bragte ham nær til
Renaissancens Kunst (Botticelli). Til hans
bekendteste Oliemalerier hører »Venus' Fødsel«
(1877), »Proserpina« (1878), »Livets Bro«, det G.
Reni'ske »Flygtende Timer«, »Solopgang« (1888)
og »Pandora« (1889); ogsaa i Akvarelmaleriet
har han ydet dygtige Arbejder,
Arkitekturstykker, »Foraarsbudet«, »Platons Have« etc. Det er
dog særlig som Illustrator af Børnebøger og
som Arbejder i Kunstindustriens Tjeneste, at
han har vundet stor Anseelse: hans kvikke,
humoristiske og smagfulde Billeder til
Børnebøgerne: <i>Walter C.'s Toy Books</i> (1869-75),
<i>Picture Books</i> (1874-75), <i>Echo'es of Hellas</i>, <i>Queen
Summer</i>, <i>The Baby's Opera</i>, <i>The Sirens Three</i>
etc.; overhovedet hans betydningsfulde Virken
som Reformator af det kunstneriske Bogudstyr,
hans Virksomhed i Tapetindustrieins Tjeneste
(<i>Nursery papers</i>, Motiver af mere alm.
dekorativ Natur som <i>La Margarete</i>), Arbejder, i hvilke
Kunstnerens udsøgte Skønhedssans, fint
beregnende Øje og Evne til at fylde sin Flade giver
sig det bedste Vidnesbyrd, o. s. fr. C. har ogsaa
virket med Pennen som pæd. socialt interesseret
Kunstreformator: <i>Claims of Decorative Art</i>
(1892), <i>An Artist's Reminiscences</i> (London 1907)
etc. (<sp>Litt</sp>.: <sp>Konody</sp>, <i>The Art of W. C.</i>
[London 1902]; <sp>Schleinitz</sp>, »C.« [Knackfuss,
1902]; <sp>v. Berlepsch</sp>, »C.« [Wien 1897]).
<i>A. Hk.</i>
</chapter>

<chapter name="Cranganur">
<b>Cranganur</b> [kräŋg<sub>ä</sub>'nu.<sub>ə</sub>], lille By i den
indobritiske Prov. Madras, Distriktet Malabar, ligger
ved Kysten af den arab. Havbugt. I C.
begyndte efter Sagnet Apostlen Thomas at præke
Evangeliet i Indien.
<i>M. V.</i>
</chapter>

<chapter name="Crangon">
<b>Crangon,</b> se <sp>Rejer</sp>.</chapter>

<chapter name="Crania">
<b>Crania,</b> se <sp>Armfødderne</sp>.</chapter>

<chapter name="Crania-Kalk">
<b>Crania-Kalk,</b> en Kalkstensaflejring, som
danner det yngste Led af Kridtformationen i
Danmark. Se iøvrigt <sp>Danmark</sp> (»Geologi«).
<i>J. P. R.</i>
</chapter>

<chapter name="Craniota">
<b>Craniota</b> ɔ: Kraniedyr, en Betegnelse, som
omfatter alle Hvirveldyr med Undtagelse af
Trevlemunden ell. Lancetfisken (<i>Amphioxus</i>);
denne, hos hvilken en Hjerne næppe er antydet,
og en Hjernekasse fuldstændig mangler, danner
en egen Hvirveldyrklasse: <i>Acrania</i> ɔ: de
kranieløse.
<i>R. H. S.</i>
</chapter>

<chapter name="Craniotabes">
<b>Craniotabes</b> kaldes den ved »Engelsk Syge«
(Rachitis) jævnlig optrædende Blødhed af
Baghovedets Knogler, der p. Gr. a. mangelfuld
Forbening er tynde og eftergivelige for Tryk.
<i>(A. F.). H. I. B.</i>
</chapter>

<chapter name="Cranmer, Thomas">
<b>Cranmer</b> ['kränmə], <sp>Thomas</sp>, Ærkebiskop
af Canterbury, f. 2. Juli 1489, d. 21. Marts 1556.
C. studerede i Cambridge og giftede sig, men
hans Hustru døde. Han fortsatte derpaa sine
Studier, blev Præst 1523 og kort efter <i>Dr. theol.</i>
Henrik VIII blev opmærksom paa ham, og C.
lod sig benytte af Kongen baade til at godkende
hans Ægteskabsforvildelser og til diplomatiske
Sendefærd i Udlandet. 1532 var C. saaledes i
Tyskland, hvor han ægtede en Niece af
Osiander. Mod sin Villie blev han 1533 Ærkebiskop
af Canterbury. Men stadig sanktionerede han
Kongens Optræden paa det ægteskabelige
Omraade, han godkendte saaledes Ægteskabet med
Anna Boleyn, men erklærede det 3 Aar efter
for ugyldigt. Da Henrik VIII brød med Paven,
støttede C. ham, og C. fik den nye anglikanske
Kirke paa lempelig Maade reformeret. Kongens
Grusomhed søgte han at afbøde. Efter Henrik's
Død blev han Formynder for Edvard VI, og
under denne Konge fik C. frie Hænder til at
føre Reformationen videre, nærmest i et
Mellemspor mellem Luther og Calvin. Edvard's
Død bragte en Afslutning baade paa C.'s
Livsgerning og paa C.'s Liv. Maria var ivrig
Katolik, C. blev fængslet og brændt som Kætter.
(<sp>Litt</sp>.: <sp>A. J. Mason</sp>, <i>Th. C.</i> [London 1898]).
<i>A. Th. J.</i>
</chapter>

<chapter name="crannog(e)s">
<b>crannog(e)s</b> ['krän<sub>å</sub>gz eller 'krän<sub>å</sub>dз<sub>i</sub>z], se
<sp>Pælebygninger</sp>.</chapter>

<chapter name="Cransac">
<b>Cransac</b> [krã'sak], Flække i det sydvestlige
Frankrig, Dept Aveyron, Arrond. Villefranche,
240 m o. H. ved Orléans-Banen, med (1911)
6654 Indb., er Centrum for et Kulminedistrikt.
N. f. Byen ligger Bakkerne <sp>Montet</sp>, som
indeholder Kullejer, der i Aarhundreder har været
i Brand. C. har 5 Mineralkilder, der har været
kendte siden 10. Aarh. og anvendes mod
Mavesygdomme, Reumatisme og Neuralgi.
<i>G. Ht.</i>
</chapter>

<chapter name="Cranston">
<b>Cranston</b> ['kränst<sub>ə</sub>n], By i U. S. A., Stat
Rhode Island, ligger ved Narragansetbai. (1910)
21107 Indb. C. har Bomuld-, Uld- og
Maskinindustri.
<i>H. P. S.</i>
</chapter>

<chapter name="Cranz, David">
<b>Cranz</b> [krants], <sp>David</sp>, den herrnhutiske
Missions Historieskriver, var i Grønland ved
Neu-Herrnhut 1761-62 og udgav 1765 »Historie
von Grønland enthaltend die Beschreibung des
Landes und der Einwohner etc. insbesondere die
Geschichte der dortigen Mission der
Evangelischen Brüder zu Neu-Herrnhut und
Lichtenfels«. Dette vidtløftige Værk, der er oversat paa
Engelsk, Hollandsk og Svensk, har bidraget
meget til at gøre Grønland og Missionen bl. dette
Lands Beboere bekendt i Udlandet. Det er i
mange Retninger et Kildeskrift, men maa, saa
snart det angaar Missionshistorien, bruges med
stor Varsomhed; thi Fremstillingen af denne er
meget farvet, og alt, hvad der kan stille den
herrnhutiske Mission i et ufordelagtigt Lys,
er omhyggelig undgaaet.
<i>G. F. H.</i>
</chapter>

<chapter name="Cranz, Landsby og Søbadested">
<b>Cranz</b> [krants], Landsby og Søbadested i
Prov. Østpreussen, paa Sydenden af den smalle
Landtunge V. f. det kuriske Hav, Endestation
paa Banen Königsberg-Cranz, 1852 Indb.
Klimaet er noget kraftigere end ved de andre
Østersøbade, navnlig er der mere Søvind og
stærkere Bølgeslag, saa at Karakteren mere
bliver som Nordsøbadenes. Badestranden er fast,
sandet, med Stene. Foruden kolde og varme
Søbade kan faas Moorbade o. a. Bade. Sæsonen
er fra 1. Juni-25. Septbr. Aarligt Besøg c. 8000,
hvoraf mange Russere.
<i>E. F.</i>
</chapter>

<chapter name="Craon">
<b>Craon</b> [krã] (lat <i>Credonium</i>), By i det
vestlige Frankrig, Dept Mayenne, Arrond.
Château-Gontier, ved Mayennes Biflod Oudon og ved
Vestbanen, 50 m o. H., har et smukt Slot fra
18. Aarh., Farverier, Savværker, Kornmøller og
c. 3400 Indb. C. er Volney's Fødested.
<i>G. Ht.</i>
</chapter>

