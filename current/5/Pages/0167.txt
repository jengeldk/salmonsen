sydøstlig, ogsaa kaldet <sp>Lago di Lecco</sp>, hvor
Floden Adda atter forlader Søen, efter at den
fra Val Tellina er traadt ind i den nordlige Del
af Søen, hvorved den danner et Delta, der har
afspærret Søens nordlige Del til en egen Sø,
<sp>Lago di Mezzola</sp>. C.'s Areal er 146 km<sup>2</sup>.
Dens Længde er 51 km; dens største Bredde er
4,5 km (ved Cadenabbia). Ved Middelvandstand
ligger Overfladen 198 m o. H.; den største Dybde
er 414 m. Bredderne indesluttes af høje Bjerge,
som mod N. naar en Højde af 2000-2600 m, mod
S. derimod synker ned til 600 m, og hvis
Skraaninger kun levner Plads til en smal Kyst. Søens
meget afvekslende Bredder pranger i den
sydeuropæiske Vegetations hele Glans med dybt
grønne, mørke Kastanieskove og smukke
Vandfald, er oversaaede af hvide Landsbyer,
henrivende Villaer, blinkende Kirker og Kapeller og
regnes med Rette bl. Europas smukkeste
Landskaber; de største Skønheder samler sig paa
Halvøen Bellaggio, hvis yderste skovbevoksede
Pynt hæver sig 160 m over Søens Spejl. Den er
meget rig paa Fisk, især Foreller og Aal, og
vrimler af Vandfugle. Søens klare Vand
svulmer ved Foraarssnesmeltningen 5 m, mest i den
sydvestlige Arm, som ikke har noget Afløb, under
Indvirkning af Tirano'en (Nordenvinden), indtil
Breva'en (Sydvestvinden) atter opretter
Ligevægten. I Comoarmen ligger Søens eneste, kun
lille Ø, <sp>San Giovanni</sp>, hvor der engang
knejsede en berømt, fast Borg. Søen befares
regelmæssig af Dampskibe fra Como til Colico,
hvor Alpevejene over Splügen og Stilfser Joch
ender.
<i>(C. A.). H. P. S.</i>
</chapter>

<chapter name="Compagni, Dino">
<b>Compagni</b> [kom'pan<sub>j</sub>i], <sp>Dino</sp>, ital. Forf.,
f i Firenze i Midten af 13. Aarh., d. 26. Febr
1324. Han var opr. Købmand i Firenze, men
kom under Republikken til at beklæde store
Æresposter, var saaledes to Gange Prior og blev
1293 Bannerfører (Gonfaloniere). - C. er først
og fremmest bekendt som Historieskriver ved
sin <i>Cronica delle cose occorrenti ne' tempi suoi</i>,
der omfatter Firenzes Historie 1280-1312,
udmærker sig ved koncis Form og godt Sprog
og er af et meget personligt Præg. I
politisk Standpunkt stod han ligesom Dante
paa »de Hvides Side«. Værket, der
første Gang udgaves 1726 af Muratori i 9. Bd af
<i>Scriptores rerum italicaram</i>, blev længe anset
som Hovedkilde til Tidens Historie. Men 1858
rettede P. Fanfani i sin Bog <i>Il Piovano Arlotto</i>
et stærkt Angreb paa dets Værd og Ægthed,
medens K. Hillebrand forsvarede C. kraftig (<i>D.
C.</i> [Paris 1862]). Striden fortsattes af andre
Litteraturhistorikere gennem mange Aar.
Italieneren Grion udtalte i <i>La Cronica del C. opera di
Anton Francesco Doni</i> (Verona 1871) den
Anskuelse, at Værket stammer fra 16. Aarh.; ogsaa
Scheffer-Boichorst i »Florentiner Studien«
(Leipzig 1874) og »Die Chronik des D. C.« (smst. 1875)
er afgjort imod C.'s Forfatterskab. Men fra den
anden Side hørtes ogsaa vægtige Røster, særlig
Isidoro del Lungo, hvis store Værk, <i>D. C. e la
sua Cronica</i> (Firenze 1879-80, 2 Bd), ogsaa
indeholder en Udgave af hele Krøniken. Nu er man
mest tilbøjelig til at slutte sig til det
Mellemstandpunkt, som repræsenteres ved Karl Hegel
i »Die Chronik des D. C., Versuch einer
Rettung« (Leipzig 1875): C. er virkelig Forf. til
Krøniken, men den er allerede tidlig blevet
forvansket og forsynet med Tilsætninger. - Man
har endvidere et Par Smaadigte af C. samt et
længere allegorisk Digt <i>L'Intelligenza</i>, i meget
en Efterligning af samtidig fr. Digtekunst og
ikke uden Værdi; det er udg. af Franc. Trucchi
1846 og siden af Gellrich (Breslau 1883).
<i>(E. G.). E. M-r.</i>
</chapter>

<chapter name="Compagnie des Indes">
<b>Compagnie des Indes</b> [kåpa'n<sub>j</sub>i-dæ'z-æ.d],
et fr. Aktieselskab, stiftet af John Law. Efter at
Law 1717 havde stiftet <i>Compagnie d'Occident</i>,
der fik Monopol paa Bæverfangsten i Kanada
og Handelen paa Louisiana og Mississippi-Dalen
og begyndte med en Aktiekapital af 100 Mill.
Livres, sammensmeltede han det 1719 med fl.
ældre Selskaber, der drev Handel paa Indien og
Kina, og det udvidede Selskab fik Navnet C. d. I.
Emissionen af 25 Mill. Livres i ny Aktier (<i>les
filles</i>) fandt Sted til høje Kurser ved Hjælp af
snild Agiotage. Kort efter overtog Selskabet
Møntfabrikationen og Generalforpagtningen af
Skatterne, hvad der førte til gentagne
Emissioner af ny Aktier (<i>les petites-filles</i>). Kurserne
svindledes op til en enorm Højde.
Aktiekapitalen voksede til 300 Mill. Livres (Oktbr 1719), som
var emitterede til Kurser, der udbragte 1677 1/2
Mill., og i det aabne Marked dreves Kursen
Decbr 1719 op til 4000 % (20000 Livres for en
Aktie paa 500, altsaa 12000 Mill. for hele
Aktiekapitalen). Selskabets virkelige Formue var
ganske forsvindende i Forhold til disse Summer.
Jan. 1720 begyndte Folk at realisere deres Aktier,
og Kursen faldt efterhaanden. Der blev forsøgt
forskellige Forholdsregler derimod, Selskabet
blev slaaet sammen med den af Law stiftede
<i>Banque Générale</i>, og der fastsattes en Kurs,
hvorefter Aktierne blev indløste med
Banksedler; men disse blev efterhaanden værdiløse (se
<sp>Law, J.</sp>). Efter at Law's »System« var styrtet
sammen, vedblev C. d. I. at bestaa henimod 50
Aar, dog kun som et alm. Handelsselskab. Dets
Handelsprivilegium blev ophævet 13. Aug. 1769,
hvorefter det likviderede.
<i>(E. M.). C. Th.</i>
</chapter>

<chapter name="Compagnie générale transatlantique">
<b>Compagnie générale transatlantique</b>
[kåpa'n<sub>j</sub>i-зene'ral-trãzatlã'tik], fr.
Dampskibsselskab, stiftet i le Havre af de to Brødre
Pereire. 1855-61 bar Selskabet Navnet
<i>Compagnie générale maritime</i>, derefter gik det over
til et Aktieselskab under dets nuv. Navn
samtidig med, at dets Virksomhed betydelig
udvidedes. Det vedligeholder regelmæssige Ruter
mellem le Havre og New York, St Nazaire og
Mellemamerika, Bordeaux, Spanien og
Mellemamerika samt Marseille, Marokko, Algier og Tunis.
Selskabets Flaade bestaar af store og moderne
Dampere, hvoraf den største <i>la France</i> er en
Turbinedamper paa 24838 t og med Turbiner
paa 45000 HK. Skibenes Antal er (1914) 85 med
en samlet Drægtighed af 295633 t Brutto.
Selskabet besørger Posten paa sine samtlige Linier
og modtager herfor en stor aarlig Subvention.
<i>C. F. S.</i>
</chapter>

<chapter name="compagnonnages">
<b>compagnonnages</b> [kåpan<sub>j</sub>å'na.3] (af
<i>compagnon</i>, »Arbejder«) er Navnet paa visse faglige
Organisationer af fr. Haandværkssvende, hvis
Oprindelse kan søges langt tilbage i
Middelalderen. Formaalet med disse Institutioner var
