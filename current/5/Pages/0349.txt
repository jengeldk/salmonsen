<chapter name="Cumaná">
<b>Cumaná</b> [-'na] (<sp>Santa Ines de C.</sp>), By i
Venezuela, c. 9000 Indb., ligger ved Mundingen
af den lille Flod Manzanares og driver Handel
med Kakao, Sukker, Tobak, Kokosnødder og
Huder og desuden Perlefiskeri og Fiskefangst.
C. anlagdes 1520 af Spanierne og fik Navnet
Nuevo Toledo. Den har senere ofte lidt ved
Jordskælv.
<i>M. V.</i>
</chapter>

<chapter name="cum approbatione">
<b>cum approbatione</b> (lat.), med Bifald, med
Billigelse af.</chapter>

<chapter name="Cumarin">
<b>Cumarin,</b> C<sub>9</sub>H<sub>6</sub>O<sub>2</sub>, er et Anhydrid af
Ortocumarsyren. Det findes i mange Planter, hvis
Lugt stammer fra C., saaledes i <i>Asperula
odorata</i>. (Skovmærke), <i>Melilotus officinalis</i>
(Mark-Stenkløver), Tonkabønner (Frøene af <i>Dipterix
odorata</i>), <i>Ruta graveolens</i> o. s. v., og kan
fremstilles kunstig ved Ophedning af rent
Salicylaldehyd med Eddikesyreanhydrid til 180°. Af
Tonkabønner faas C. ved Ekstraktion med 80
%-holdig Alkohol. Det danner glinsende
rombiske Prismer, der lugter behagelig, smelter ved
67°, koger ved 290,5° og virker som svag
narkotisk Gift.
<i>(O. C.). R. K.</i>
</chapter>

<chapter name="Cumarsyre">
<b>Cumarsyre,</b> C<sub>6</sub>H<sub>4</sub>(OH).CH:CH.CO<sub>2</sub>H,
<sp>Ortocumarsyre</sp>, findes i Planteriget, f. Eks. i
Stenkløver. Den kan faas af Cumarin ved
Kogning med koncentreret Kalilud ell. med
Natriumætylat og krystalliserer af vandig Opløsning
i lange Naale, der smelter ved 207°. C. er
letopløselig i Alkohol og opløses i fortyndede
Alkalier til en gullig Vædske med smuk grøn
Fluorescens (følsom Reaktion); ved Smeltning
med Kalihydrat giver den Salicylsyre og
Eddikesyre. <sp>Paracumarsyre</sp> opstaar ved
Kogning af Aloe med fortyndet Svovlsyre; den
smelter ved 206° og giver ved Smeltning med
Kalihydrat Paraoxybenzoesyre.
<i>(O. C.). R. K.</i>
</chapter>

<chapter name="Cumbal">
<b>Cumbal</b> [-'bal?], Vulkan i Colombia, i
Nærheden af Sydgrænsen, 4790 m høj, med et af
Svovl og Dynd fyldt Krater, hvorfra blaalige
Svovldampe opstiger.
<i>M. V.</i>
</chapter>

<chapter name="Cumberland, det nordvestligste Grevskab i England">
<b>Cumberland</b> ['kambə£<sub>ə</sub>nd], det nordvestligste
Grevskab i England, grænser mod V. til det irske
Hav, mod N. til Solway-Bugten og Skotland,
mod Ø. til Northumberland og Durham, mod S.
til Westmoreland og Lancashire, er 3938 km<sup>2</sup>
med (1911) 265746 Indb. (67 pr km<sup>2</sup>). Det
danner sammen med det tilstødende Westmoreland
en af Englands skønneste Egne, opfyldt mod
SV. af de kumbriske Bjerges vilde Fjeldgrupper
og henrivende, sørige Dale (se <sp>Cumbrian
Mountains</sp>), mod NØ. af den høje Vestrand
af den penninske Kæde (Cross Fell 881 m).
Mellem begge Bjerggrupper strækker sig en
frugtbar, af Eden-Floden vandet Dal, der naar ud til
Solway-Bugten. Af andre Vandløb kommer Esk
fra Skotland, Duddon, Irt, Derwent fra de
kumbriske Bjerge. Bl. de talrige Søer er
Derwentwater og Ullswater de største. Klimaet er sundt,
men overmaade fugtigt, og i Højlandet koldt;
de kumbriske Bjerge har den største
Regnmængde i Europa (indtil 4900 mm), og her og
paa Cross Fell ligger Sneen 6 Maaneder af
Aaret. Dalene er ret frugtbare, og omtr. 60 %
af Grevskabets Areal er opdyrket; der dyrkes
især Havre, Turnips og Grønfoder, i Bjergene
findes udmærkede Græsgange. Kvægavlen og
især Faareavlen har stor Bet. Jorden ejedes
tidligere for en stor Del af smaa Jordbrugere
(<i>statesmen</i>), og Bondestanden her var kendt for
sin gammeldags Uafhængigheds trang; men i
nyere Tid er den allerstørste Del af Jorden
kommet under Godsejere. - Minedriften er
meget betydelig; Kul og Jern brydes omkring
Whitehaven, Workington og Maryport, og der
brydes ogsaa Gips, Zink og Bly samt Granit og
Kalksten, hvorimod Kobberminerne er udtømte.
Bomulds- og Uldindustri er af stor Bet. for
Grevskabets Hovedstad <sp>Carlisle</sp>, og
Skibsbyggeri drives i den vigtige Søstad Whitehaven.
Grevskabet er vel forsynet med Jernbaner, og
en livlig Automobil-Trafik tjener Turistvæsenet
i Bjergegnene. Grevskabet sender 6 Medlemmer
til Parlamentet (deraf Carlisle og Whitehaven
hver eet).
<i>G. Ht.</i>
</chapter>

<chapter name="Cumberland, Byer i U. S. A.">
<b>Cumberland</b> ['kambə£<sub>ə</sub>nd], 1) By i U. S. A.,
Stat Maryland, ligger 285 km V. f. Baltimore
paa venstre Bred af Potomac, danner det
vestlige Endepunkt for Chesapeake- og
Ohio-Kanalen og er et vigtigt Jernbaneknudepunkt.
(1910) 21840 Indb. Nogle km V. f. C. begynder
et rigt Kuldistrikt, der sædvanligvis kaldes
C.-Regionen. - 2) By i U. S. A., Stat Rhode
Island, ligger 16 km N. f. Providence. (1910)
10100 Indb. C. er Industriby.
<i>H. P. S.</i>
</chapter>

<chapter name="Cumberland, Flod i U. S. A.">
<b>Cumberland</b> ['kambə£<sub>ə</sub>nd], Flod i U. S. A.,
Stat Kentucky, udspringer paa
Cumberlands-Bjergene, gennemstrømmer med vestlig og
sydvestlig Hovedretning denne Stat og Tennessee og
falder ved Smithland i Ohios venstre Bred. C.,
der er 900 km lang, er sejlbar for større
Dampere til Nashville; i sit øvre Løb gennembryder
den Bjergene i <sp>C. Gap</sp>, der paa begge Sider
indrammes af Bjergmasser, der hæver sig over
400 m.
<i>H. P. S.</i>
</chapter>

<chapter name="Cumberland, eng. Prinsetitel">
<b>Cumberland</b> ['kambə£<sub>ə</sub>nd], eng. Prinsetitel.
1) <sp>William Augustus</sp>, Hertug af C. (1721-
65), Søn af Kong Georg II, fulgte som
Generalmajor med Faderen til Tyskland 1743 og blev
saaret i Slaget ved Dettingen. 1745 anførte han
den eng. Hær i Flandern, men fik ikke tilbørlig
Hjælp af sine Forbundsfæller og blev slaaet ved
Fontenay, skønt han viste stor Tapperhed og
gjorde et ypperligt Tilbagetog. Han kaldtes
hjem efter den stuartske Prætendent Karl
Edvard's Opstand, overvandt ham ved Culloden
1746 og forfulgte hans Tilhængere med
skaanselløs Grusomhed: han lod de saarede Fanger
skyde og hærgede Højlandene med Ild og Sværd.
Han fik derfor Øgenavnet »Slagteren«, men
lønnedes af Parlamentet med Forhøjelse af sin
Aarpenge fra 15000 til 40000 £. Ogsaa over for
sine Soldater viste han ubøjelig Strenghed, men
vandt dog deres Hengivenhed. I det ny Felttog
i Flandern 1747 var han lidet heldig, og værre
gik det, da han 1757 førte Hæren i
Nordtyskland og til sidst maatte slutte den ydmygende
Kapitulation i Kloster Zeven, hvorved Hæren
opløstes og Hannover gaves i Fjendens Vold.
Siden var han uden offentligt Hverv. (<sp>Litt</sp>.:
<sp>Campbell Machlachlan</sp>, <i>William
Augustus, Duke of C.</i> [1878]).

2) <sp>Ernst August</sp>, Søn af Kong Georg III,
hed 1799-1837 Hertug af C. og blev derefter
Konge af Hannover.

