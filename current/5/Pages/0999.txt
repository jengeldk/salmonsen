<i>36.</i> Slangetrefoden (se Fig. 4), Grækernes
Takkegave for Sejren over Perserne, c. 6,50 m høj,
opstillet kort efter Slaget ved Plataiai (479 f.
Kr.). Fodstykket er genfundet paa sin Plads;
Slangesøjlen, der er af Bronze,
medens andre Dele af Trefoden
var af Guld, staar endnu paa
Atmeidan-Pladsen i
Konstantinopel (se ovf. S. 926). Paa
Slangevindingerne læses Navne paa de
gr. Stater, der gik sammen mod
Fjenden. - <i>37.</i> Helios' Vogn,
Votivgave fra Rhodos, 3. Aarh. f.
Kr. - <i>38.</i> Apollon's store Alter,
rejst af Øen Chios i Slutn. af
6. Aarh. f. Kr. - <i>39.</i> Fodstykke,
der har baaret Æmilius Paulus'
Rytterstatue, Sejrsminde for
Slaget ved Pydna (168 f. Kr.). - <i>40.</i>
Apollon's Tempel (Alder og
Historie, se S. 925), bygget paa en
stor Terrasse, hvis Sydside
dannes af en mægtig Mur af
polygone Kalkstensblokke fra 6. Aarh.,
medens den mod N. værnes af en
Støttemur (gr. Ισχέγαον) opført
efter Fjeldskredet 373 f. Kr. Af
det ældre Tempels Gavlgrupper er
en Del bevaret; den vestlige (af
Kalksten) forestillede Gudernes
Kamp mod Giganterne, den
østlige (af Marmor) vistnok ogsaa
Kampscener (Dele af Tospand og
kæmpende Dyregrupper
bevarede). Det yngre Tempel, hvoraf
kun lidt er tilbage ud over Underbygningen
(Fig. 5) var væsentlig en Fornyelse af det
ældre. Det var 60 m langt, 24 m bredt, i dorisk
Stil med Søjler (af stukklædt Kalksten) helt
rundt, 6 for Enderne, 15 i Siderne. Den
østlige Gavlgruppe forestillede Apollon, Leto,
Artemis, omgivne af andre Guddomme, den
vestlige Dionysos og Thyiaderne; paa Epistylen
var der ophængt pers. og galliske Skjolde, fra
Kampene 480 og 279. Den indre Tempelbygning
havde fortil og bagtil to Søjler mellem Anter.
I Forhallen saas et Billede af Homer og »de 7
Vise«'s Sentenser. Hovedrummet (Cellen) var
ved to Rk. Søjler (vistnok 5 i hver) delt i tre
Skibe. For Vestenden af Midtskibet stod det
store Kultusbillede af Apollon. Sideskibene
optoges af to Rækker Kapeller for andre
Guddomme, deriblandt Poseidon, Athena, Moirerne,
Hermes, Artemis, Leto; i et af Midtkapellerne
stod Omfalos (se S. 926) og i Kapellet lige
overfor Hestias Arne; endelig synes der at have
været indrettet et Rum til de Orakelsøgende. Fra
Cellen førte en Dør og Trappe ind til det
Allerhelligste (Adyton), et lavere liggende Rum med
Klippespalten og Pythia's Trefod; Vandet fra
Kilden Kassotis (Nr. 54) strømmede
herigennem, og talrige hellige Slanger opholdt sig her.
I Adyton fandtes endvidere en Guldstatue af
Apollon og Dionysos' Grav. Taget derover
havde en Aabning, hvad der kunde tyde paa, at
man har troet Klippespalten frembragt ved
Lynet. - <i>41-43.</i> Thesauroi o. a. mindre
Bygninger; i 43 fandtes en Statue af Antinoos. - <i>44.</i>
Apollon Sitalkas, Bronzekolos (16,50 m høj),
viet af Amfiktyonerne for en Del af den
Pengebod, som Fokeerne maatte udrede 345 f. Kr. -

<img>Fig. 3. Athens Thesauros; i Baggrunden Faidriadernes Klippevæg.</img>

<img>Fig. 4. Takkegave for Sejren over Perserne (rekonstrueret).</img>
