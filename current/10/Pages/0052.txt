<chapter name="Grant, James">
<b>Grant</b> [gra.nt], <sp>James</sp>, eng.
Romanforfatter, f. 1. Aug. 1822 i Edinburgh, d. i London
5. Maj 1887. 1839 blev han Fændrik i et
Infanteriregiment, men forlod faa Aar efter
Hæren for at hellige sig Litt. 1875 gik han over
til Katolicismen. Han har forfattet en Mængde
underholdende og meget læste Romaner, af
hvilke de fleste henter deres Stof fra Englands
og Skotlands milit. Historie. Af disse kan
nævnes. <i>The romance of war; or, Highlanders in
Spain</i> (4 Bd, 1845), med dens Fortsættelse:
<i>Highlanders in Belgium</i> (1847), <i>Adventures of
an Aide-de-Camp</i> (1848), <i>Memoirs of the Castle
of Edinburgh</i> (1850), <i>Bothwell; or, the Days of
Mary, Queen of Scots</i> (3 Bd, 1851), <i>Frank
Hilton; or, the Queens Own</i> (1855), <i>The Cavaliers
of Fortune; or, British Heroes in Foreign Wars</i>
(1859), <i>British Battles on Land and Sea</i> (1873),
med Fortsættelsen: <i>Recent British Battles on
Land and Sea</i> (1884), <i>Old and New Edinburgh</i>
(1880), <i>Scottish Soldiers of Fortune</i> (1889).
<i>(T. L.). I. O.</i>
</chapter>

<chapter name="Grant, James Augustus">
<b>Grant</b> [gra.nt], <sp>James Augustus</sp>, eng.
Officer og Afrikarejsende, (1827—92), traadte
som ung Officer ind i den ind. Hær og deltog
med Hæder i Undertrykkelsen af den store
Sepoy-Opstand, under hvilken han blev saaret.
Hans Navn er som Kaptajn Speke's Ledsager
knyttet til en af de mindeværdigste
Opdagelsesrejser i Afrika. Speke havde under en
tidligere Rejse opdaget Ukereve (Victoria
Nyansa) 1858, i hvilken store Sø han mente at
have fundet en af Nilens Kilder. Ledsaget af
Kaptajn G. drog Speke af Sted fra Sansibar 1.
Oktbr 1860 for at undersøge, hvorvidt Victoria
Nyansa havde et nordligt Afløb, og for
overhovedet at forfølge sine Opdagelser. Febr 1863
mødte efter vel udført Rejse Speke og G. den
kendte Afrikarejsende <sp>Sir Samuel Baker</sp>,
der var udsendt for at lede efter dem, i
Gondokoro ved Nilen. G. er Forf. af <i>A Walk across
Africa</i> (1864) samt af en længere Artikel i
<i>Journal of the Royal geographical Society</i> for
1872, ligesom han har givet andre Bidrag til
den nævnte store Ekspeditions videnskabelige
Udbytte. G., der deltog i det abessiniske
Felttog 1868 under Lord Napier, traadte s. A. ud af
Hæren. Han var hædret baade for sin milit.
Virksomhed og som Afrikarejsende paa forsk.
Maade og modtog som Belønning for sin
Deltagelse i den store Nil-Ekspedition en
Guldmedaille af det geogr. Selskab i London.
<i>C. A.</i>
</chapter>

<chapter name="Grant, James Hope">
<b>Grant</b> [gra.nt], <sp>James Hope</sp>, Sir, eng.
General, f. 1808, d. 7. Marts 1875 i Aldershot.
Som Kornet traadte han ind i Hæren 1826;
kæmpede 1840—42 under Elliot og Gough i
Krigen — den saakaldte Opiums-Krig — mod Kina
og forsattes efter Krigen til Indien. Her
forfremmedes han til Major, udmærkede sig
særlig i Slaget ved Sobraon 1846 og deltog som
Regimentschef i Rytteriet i Felttogene
1848—49, i hvilken Krig han efter Slaget ved
Chillianwallah forfremmedes til Oberstløjtnant og
1854 til Oberst. Under Oprøret slog han
Sepoy-Oprørerne ved Djamna 1857, stormede det
paafølgende Aar Fæstningen Mingundsch, sejrede
ved Kari og Lakhnau og jog endelig Oprørerne
over Nepals Grænser. For sine Fortjenester
under denne Krig forfremmedes han til
Generalmajor. Som Højestbefalende for de mod Kina
bestemte Landgangstropper besatte han August
1860 Tien-tsin, slog den kin. Hær ved
Tschang-kia-wan og Palikian, hvornæst han som
Sejrherre drog ind i Peking. 1861 udnævntes han
til Højestbefalende i Madras, hvilken Stilling han
beklædte indtil 1865, da han blev
Generalkvartermester i den eng. Hær og 1870
Højestbefalende i Lejren ved Aldershot. 1871 forfremmedes
han til Generalløjtnant, 1872 til General.
<i>B. P. B.</i>
</chapter>

<chapter name="Grant, Robert">
<b>Grant</b> [gra.nt], <sp>Robert</sp>, eng. Astronom, f.
17. Juni 1814 i Grantown, d. smst. 24. Oktbr
1892, var 1841—45 ansat i sin Broders
Forretning i London og opholdt sig i de flg. Aar i
Paris og London, væsentlig optaget med at
samle Materiale til sin <i>History of physical
astronomy</i> (1852), der belønnedes af det eng.
astron. Selskab med dets Guldmedaille. 1859
blev G. Prof. i Astronomi og Direktør for
Observatoriet i Glasgow; hans Arbejde her er
hovedsagelig nedlagt i de to Stjernekataloger,
han har udg. (1883 og 1892). Sammen med
Admiral W. H. Smyth udgav G. (1858) en eng.
Udg. af Arago <i>Astronomie populaire</i>.
<i>J. Fr. S.</i>
</chapter>

<chapter name="Grant, Ulysses Sidney">
<b>Grant</b> [gra.nt], <sp>Ulysses Sidney</sp>,
Præsident i Nordamerika 1869—77, f. 27. Apr. 1822
i Staten Ohio, d. 23. Juli 1885 nær ved
Saratoga i Staten New York. Han var en Ætling af
en puritansk
Slægt, som 1630
udvandrede til
Ny-England, og
som 1790 drog
V. paa. Han
indtraadte 1839
i Krigsskolen i
Westpoint og
blev 1843
Løjtnant i et
Fodfolksregiment;
tjente med
Udmærkelse i den
meksikanske
Krig 1845—47
og blev
Kaptajn, men fik
1854 sin
Afsked, efter
Sigende for Hang til Drik. Han var nu først
Landmand i Missouri; men da Landbruget slog
fejl, indtraadte han 1860 i sin Faders Garveri
i Galena i Illinois. Da Borgerkrigen udbrød
1861, meldte han sig til Tjeneste i Washington,
men hans Tilbud blev ikke modtaget. Derimod
blev han Oberst for et frivilligt Regiment fra
Illinois og sendtes Aug. som Brigadegeneral til
Kairo, hvor Ohio falder i Mississippi, for
derfra at holde de tvivlsomme Stater, Kentucky
og Tennessee, i Tømme. Han indtog straks det
vigtige Punkt Paducah og havde Novbr en
uafgjort Træfning imod Oprørerne ved Belmont i
Missouri. Derimod lykkedes det ham Febr 1862
at tvinge Forterne Henry og Donelson til
Overgivelse og at tage henved 10000 Fanger,
medens hans eget Tab kun var 1500 Mand. Dette
var i Virkeligheden den første vigtige
Fremgang for Unionshæren og lagde Grunden til

<img>U. S. Grant.</img>
