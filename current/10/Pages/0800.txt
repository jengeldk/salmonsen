<chapter name="Hammurabi">
<b>Hammurabi</b> ell. <sp>Khamurabi</sp>, den
dygtigste og mest fortjente af det Herskerhus, der
betegnes som Babylons første Dynasti. Han
udvidede sit Rige meget og besad ikke blot
Babylon og Omegn, men ogsaa det S. derfor liggende
Land, der opr., beboedes af de fra de semitiske
Babyloniere helt forsk. Folk, som vi benævner
Sumerier, hvis Land strakte sig lige til den
pers. Havbugt, ligesom ogsaa de N. f. Babylon
liggende Landskaber, som siden dannede
Assyrien, hørte til hans Rige. Man antog længe, at
H. havde levet omtr. ved Aar 2100 f. Kr. ell.
snart efter, idet man gik ud fra, at Kongerne
af det saakaldte »andet Dynasti i Babylon« var
fulgte umiddelbart efter del første, og at dette
var blevet afløst af det tredie. Det viser sig
imidlertid, at Kongerne af det »andet Dynasti«
aldrig besad hele Landet, og at den første
Konge af det tredie Dynasti er fulgt
umiddelbart efter den sidste Konge af det første
Dynasti. Kongerne af det »første Dynasti« kunde
følgelig ikke have tilhørt en saa tidlig Tid, som
man plejede at antage. Kong H. kan derfor
snarest sættes til Tiden henimod Aar 2000. —
Vi har adskillige Breve og Indskrifter af H.,
der er udg. og behandlede af King (<i>Letters and
Inscriptions of Hammurabi</i>) 1898—1900.
Brevene, der er skrevne paa Lertavler med
Kileskrift, er fundne i Babylonien, hvorimod den
Støtte af Basalt, hvorpaa de af H. forfattede
Love er indhuggede, er funden i Susa, hvortil
Støtten engang er bleven slæbt af en Hersker i
Elam som Trofæ over det af ham besejrede
Babylon. Siden delte Støtten med Lovene Skæbne
med Kongeborgen i Susa, kastedes overende af
Fjender, dækkedes derefter af Grus og Sand og
laa her ukendt, indtil den 1901 fandtes af den
af J. de Morgan ledede fr. videnskabelige
Ekspedition til Persien. Den tolkedes straks af
Pater Scheil, siden af andre (se ndf.).
<i>V. S.</i>

<img>Hammurabi.</img>
</chapter>

<chapter name="Hammurabi's Love">
<b>Hammurabi's Love.</b> Forskernes
Opmærksomhed havde allerede i nogen Tid samlet sig
om Hammurabi's Navn. Af Indskrifter vidste
man, at Hammurabi (ell. Khamurabi), den sjette
Regent af det første vest-semitiske Dynasti,
Biblens Amrafel af Sinear, havde været den bab.
Stats egl. Grundlægger, og at Babylon paa
Hammurabi's Tid havde været Midtpunktet for
en høj aandelig og materiel Kultur. Af en
Mængde tidligere fundne, til Dels nøjagtig
daterede private og offentlige »Kontrakter« fra
omkr. 2000 f. Kr. vidste man endvidere, i
hvilken mærkelig Grad ogsaa Forretningslivets
Retsformer havde været udviklede. Navnlig de
kontraktmæssige Overenskomster om Forpagtning
af Jord, Leje og Laan mod Pant vidnede ikke
blot om et fremskredent Standpunkt i
Formueværdiernes Udnyttelse, men ogsaa om en
ejendommelig juridisk Evne til at finde de retlige
Former for det praktiske Livs Krav. Endelig
formodede man, at Hammurabi ikke blot havde
genoprettet og grundfæstet sine Forfædres Rige,
men ogsaa til Rigets yderligere Sikring ladet
nedskrive og i en Lovbog samlet den
overleverede Sædvaneret. Bl. Resterne af Kong
Assurbanipal's Bibliotek fandtes nemlig ogsaa nogle
juridiske Tekster, der øjensynlig indeholdt
Brudstykker af Lovbestemmelser. Tidsfæstelsen
havde ganske vist lige saa lidt som selve
Tydningen af Indskrifterne været helt sikker. Men
man havde dog straks tillagt disse Tekster stor
retshist. Bet. og havde ment at kunne fastslaa,
at de var Fragmenter — af senere Afskrifter —
af en gammelbabylonisk Lovbog fra
Haramurabi-Dynastiets Tid. Og da man gennem
Hammurabi's egne nylig fundne Breve havde lært
Hammurabi selv at kende som en Hersker i
stor Stil, hvem ingen Del af Rigets Styrelse var
fremmed, og som navnlig med Omsorg vaagede
over Rettens Pleje, laa den Tanke nær, at de
Tavler, man her havde for sig, var Dele af en
efter selve Hammurabi's Befaling nedskreven
Kodifikation af den gældende Ret. Skønt man
saaledes egl. var ret vel forberedt paa, hvad
senere Udgravninger — ell. Tilfældet — kunde
bringe, virkede Fundet i Decbr—Jan. 1901—02
af selve H. L. dog helt overvældende. Det var
nemlig ikke blot det, at dette Fund bragte
Forskningen H. L. med Fortale og Efterskrift
i næsten uskadt Stand og paa væsentlige
Punkter gav et mere fyldigt og mere anskueligt
Billede, end man tidligere havde haft af
Samfundstilstandene og Retslivet i det gl.
Babylonien. H. L. kastede ganske uventet Lys over
Forhold, som hidtil helt havde henligget i
Mørke, og hvorom sikkert ingen havde turdet
haabe at faa sikre Efterretninger. Om det gl.
Babyloniens Statsordning, om selve
Forfatningens Karakter og Indhold, hvorom man
tidligere i Virkeligheden intet som helst havde
vidst, var man nu i Stand til at danne sig en
i alt Fald nogenlunde paalidelig Forestilling.
Og om den enkelte Borgers personlige Stilling
i Stat og Samfund, hvorom man hidtil kun
havde kunnet opstille vage Formodninger, gav
H. L. direkte og indirekte en Rigdom af
Oplysninger. Men hvad der retshist. dog navnlig
gjorde dette Fund saa opsigtsvækkende og de
fundne Love til et af de mest storslaaede
Oldtidsmindesmærker, der overhovedet findes, var
selve det Billede, Lovene tegnede af det gl.
