<chapter name="Grønfoder.">
<b>Grønfoder.</b> Herved forstaas alle saadanne
vegetabilske Foderstoffer, som anvendes i
umoden, grøn Tilstand, hvad enten Dyrene selv
afbider ell. afriver dem paa Voksestedet, ell. de
forelægges Dyrene, medens de staar paa Stald.
G. udmærker sig ved sin Saftrigdom (store
Vandholdighed) og ved sin større ell. mindre
Skørhed og Letfordøjelighed, som skyldes
Tilstedeværelsen af ungt (ikke træet) Cellestof. G.
er fremdeles gennemgaaende rigt paa lavere
Kvælstofforbindelser, egner sig derfor ikke
særlig for Dyr, der skal yde Produkt i Form af
Kraft, men til Gengæld er det paa sin Plads
som Foder for Producenter af kem. Ydelser
(Mælk, Kød og Fedt) samt uvurderligt som
Foder for unge Planteædere og for drægtige og
diegivende Hundyr, og hos alle Planteædere er
det fortrinligt til Vedligeholdelse og Forbedring
af Huldet (se <sp>Fodermidler</sp>).
<i>H. G.</i>
</chapter>

<chapter name="Grøngødning">
<b>Grøngødning,</b> se <sp>Gødning</sp>.
</chapter>

<chapter name="Grønirisk">
<b>Grønirisk</b> (<i>Ligurinus chloris</i> L.), en Finke,
omtr. af Størrelse som en Spurv, med grønlige
og gule Farver. Hannen er paa Undersiden
grøngul, paa Oversiden mørkere; Bagryggen og
Overhaledækfjerene er lyst gulgrønne,
Haandsvingfjerene sorte med lysegule Yderfaner, de
midterste Styrefjer sorte, de øvrige kun mørke
paa Spidsen, ellers gullige, en Farve, der tiltager
i Udstrækning og Styrke udefter. Næb og
Fødder er brunlige. Sidder Fuglen, er den ret
uanselig farvet, først i Flugten kommer de forsk.
Farver til deres Ret. Hun og Unger er bet.
mørkere paa Ryg og Isse med sortagtige
Længdepletter, medens de gulgrønne Farver træder
stærkt tilbage. G. findes som Ynglefugl i det
meste af Europa og en Del af Asien, er
udbredt overalt i Norges lavere liggende Egne,
sparsomt nordligere end 65°. I Danmark er den
hyppig i de fleste Dele af Landet, holder til i
ældre og yngre Naaleskove, i Parker, Haver og
Udkanten af Løvskove. Fra hen i Marts høres
fra Trætoppene dens noget ensformige, men
ejendommelige Sang, hvori er blandet
metalklingende Toner. Føden søger den særlig i al
Slags Frø. Reden, der udvendig bestaar af
grovere Rodtrævler, indvendig af Mos med en
Foring af Haar ell. fine Rodtrævler, anbringes
i en Grenkløft paa Træer ell. i Buske; forsk.
stedsegrønne Træer er dens
Yndlingsbyggesteder, hvor man sjælden søger den forgæves.
Æggene, 4—5 i Tal, i Gennemsnit 20 mm lange,
14,5 mm brede, har hvid Bundfarve med
grønligt Skær, en Del spredte brunrøde Punkter og
Smaapletter. Efteraar og Vinter strejfer den
skarevis om paa Markerne, ofte sammen med
andre Arter, søger paa den Tid ogsaa tit ind til
Boliger. En Del af de i Danmark ynglende
drager bort om Vinteren, men erstattes af Flokke
andetsteds fra. — Af G. findes forsk. Racer,
og i Asien lever nogle nærstaaende Arter, af
hvilke en, <sp>Brunsvensken</sp> (<i>Ligurinus
sinicus</i>) en Gang er truffet i Danmark.
<i>O. H.</i>

<img>Grønirisk (<i>Ligurinus chloris</i>).</img>
</chapter>

<chapter name="Grønjernsten">
<b>Grønjernsten,</b> se <sp>Dufrenit</sp>.
</chapter>

<chapter name="Grønjord">
<b>Grønjord</b> (<sp>Celadongrønt</sp>, Celadonit),
et jordagtigt, blødt Mineral af dyb grøn Farve,
bestaar af vandholdige Silikater af Jern,
Magnium og Kalium i varierende Forhold.
Forekommer i Hulheder i Mandelsten, saaledes paa
Monte Baldo ved Verona, Skotland, Færøerne
o. a. St.
<i>(N. V. U.). O. B. B.</i>
</chapter>

<chapter name="Grønkaal">
<b>Grønkaal,</b> se <sp>Kaal</sp>.
</chapter>

<chapter name="Grønkorn">
<b>Grønkorn,</b> d. v. s. Bladgrøntkorn, se
<sp>Farvelegemer</sp>.
</chapter>

<chapter name="Grønkuling">
<b>Grønkuling,</b> se <sp>Presfoder</sp>.
</chapter>

<chapter name="Grønland">
<b>Grønland,</b> Jordens største Ø, er et stort
Polarland, som ligger NØ. f. Nordamerikas
Fastland. G. begrænses mod N. af Ishavet, mod
Ø. af Ishavet, Danmarks-Strædet og
Atlanterhavet, mod S. af Atlanterhavet og mod V. af
Davis-Strædet, Baffins-Bugt, Smiths-Sund,
Kennedy-Kanal og Robesons-Kanal. Sydspidsen, Kap
Farvel, ligger paa 59° 46′ n. Br. (altsaa
sydligere end Kria og Petrograd), Nordspidsen
paa 83° 37′ n. Br. Landet har altsaa en
Udstrækning i N. og S. af ca. 24
Breddegrader eller 2650 km (noget mere end
Afstanden fra Kria til Tunis). I Ø. og V. er det
c. 1050 km bredt (omtr. som Afstanden fra
Kbhvn til Paris). Dets Fladeindhold beregnes
i Alm. til 2,18 Mill. km<sup>2</sup>, ell. omtr. lige saa meget
som Ungarn, Tyskland, Frankrig og Spanien
tilsammen.

<sp>Alm. Karakteristik</sp>. Hele G.'s Indre
bestaar af en umaadelig stor Isørken,
<sp>Indlandsisen</sp>, som, saa vidt man kender den,
danner en stor sammenhængende Gletscher,
der fuldstændig opfylder Landet. Kun et
forholdsvis smalt Bælte langs Kysterne er isfrit.
Dette Bælte kaldes <sp>Yderlandet</sp>, det har
en Bredde af fra 0 til 180 km, paa et enkelt
Sted paa Østkysten (Scoresby Sund) endog
300 km og bestaar saa godt som overalt af
høje Klipper, gennemskaarne af dybe Fjorde,
som i meget minder om Fjordene i Norge.

Endskønt skarpe Grænser mellem Indlandsis
og Yderland ikke overalt kan trækkes, kan de
omtrentlige Størrelsesforhold opgives som
følger:
