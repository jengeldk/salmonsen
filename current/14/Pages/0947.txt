<chapter name="kunstige Lemmer">
<b>kunstige Lemmer.</b> Allerede i Oldtiden har
man forsøgt at erstatte Tabet af et Lem ved
mekaniske Apparater, som til en vis Grad
kunde overtage Funktionen af den manglende Del
af Armen ell. Benet. Bedst lykkedes dette til alle
Tider for Underekstremiteternes
Vedkommende, hvor det kun drejede sig om et
Støtteapparat, medens Armens og Haandens fine og
mangeartede Bevægelser kun ufuldkomment lader sig
eftergøre ved mekaniske Apparater. At man
dog allerede i Oldtiden har forsøgt at anvende
kunstige Hænder, fremgaar af et Tilfælde, som
omtales af <sp>Plinius</sp>. Den første, der i øvrigt
vides at have konstrueret og anvendt en kunstig
Arm, var <sp>Götz v. Berlichingen</sp>, der
under Sygelejet for sin Haandamputation
udtænkte og efter sin Helbredelse lod sin
Vaabensmed udføre en Jernhaand, hvormed han kunde
gribe og føre et Slagsværd. Først i de sidste c.
100 Aar har Konstruktionen af k. L. været taget
mere systematisk og energisk op under
frugtbringende Samarbejde mellem Læger og
Mekanikere. Ved Konstruktionen af et k. L. bliver
Opgaven den, dels at fremstille et Apparat, som i
saa stor Udstrækning som muligt kan erstatte
Funktionen af det mistede Lem, dels at lave et
Apparat, som saa fuldkomment som muligt
efterligner den Del af Armen ell. Benet, som
er gaaet tabt, saa at Defekten bliver saa lidet
iøjnefaldende som gørligt. Idealet er
naturligvis, om begge disse Opgaver kan løses paa
samme Tid. Dette lader sig lettest gøre for
Benets Vedkommende, men man har ogsaa
konstrueret kunstige Arme med Armens og
Haandens naturlige Form og med Bevægelse i de
forsk. Led. Bevægelserne i en saadan kunstig
Arm foretages ved Hjælp af Snoretræk. Snorene
føres hen over Skulderen paa den anden Side
og om Brystkassen, og ved Bevægelser af disse
Dele overføres Bevægelsen ved Hjælp af
Snoretrækket paa den kunstige Arm. Man har
Eksempler paa, at Patienter, som har mistet
begge Arme, ved Hjælp af saadanne kunstige
Arme har kunnet lære at klæde sig selv paa,
at spise, at tage Hatten af, at skrive o. s. v.,
men for at lære dette hører der ikke alene en
kolossal Øvelse, men utvivlsomt ogsaa et
særligt Talent. De fleste Patienter naar
langtfra denne Øvelse, og en saadan kunstig Arm
vil derfor i Reglen ikke kunne benyttes til
Arbejde. Som oftest maa man derfor gaa den Vej
til Arbejdsbrug at forsyne Armstumpen med en
simpel Kapsel, paa hvilken Værktøjet enten
direkte kan skrues fast, ell. Kapslen er forsynet
med en Klo, i hvilken Værktøjet kan fæstes.
Ved Hjælp af et saadant simpelt Apparat kan
Patienten sættes i Stand til at udføre forsk.
Arbejde, ligesom han, naar Ske ell. Gaffel fæstes
til Kapslen, kan bruge Armstumpen til at spise
med. Til Pyntebrug kan han da have en kunstig
Arm og Haand, som dækker over Defekten,
men som i øvrigt ikke kan bruges.

Som omtalt er Opgaven lettere for Benets
Vedk. Da den Funktion, som her forlanges, er
af en ganske anderledes begrænset Natur —
Benets Pendulsvingning under Gangen og
Støtteevnen —, saa afhænger Brugbarheden af
det kunstige Ben væsentlig af den Maade, hvor-

paa det lykkes at fæste det til den resterende
Stump. Kan dette lykkes godt, da vil der for
selve Gangen kun være ringe Forskel paa de
saakaldte Træben, en passende tilskaaret Stok,
helst med en elastisk Dupsko, af passende
Længde og god Anbringelse paa Stumpen, og
det virkelig, kunstige Ben med Fod og
Ledforbindelser. Dog er der ingen Tvivl om, at man
i Nutiden — Amerikanerne er her store
Mestre — har formaaet at bygge saa fortrinlige
Ben, at Gangen paa disse i Henseende til
Udseende nærmer sig i høj Grad til Gangen paa
et virkeligt Ben, selv om selvfølgelig det
kunstige Ben kun i ufuldkommen Grad sætter
Bæreren i Stand til vanskeligere Brug af Benet, som
ved Bjergbestigning, Gang paa Stilladser. Og
naar man i Reklamebøger finder Personer med
kunstigt Ben ell. endogsaa to kunstige Ben
afbildede som Skøjteløbere, Brandmænd,
Cyklister o. l., da maa disse Records ganske vist for
en Del tjene til Ros for Fabrikantens Ydeevne,
men især beviser de dog de enkelte Individers
Evne til at vænne sig til Brugen af disse k. L.
— som en Slags Sportspræstationer. Men hvad
der udføres af talrige Personer med kunstige
Ben — ogsaa for Resten med alm. Træben, er
i og for sig meget betydeligt, Marcher paa fl.
Mil, dagelang Virksomhed i al Slags Forretning,
som kræver megen Gaaen. De kunstige Fødder
har været konstrueret paa de forskelligste
Maader for at muliggøre den under Gangen
nødvendige »Afvikling« af Foden, hvilket kun
muliggøres ved at give Foden en passende
Elasticitet. Denne elastiske Fasthed er opnaaet ad
to Hovedveje, den ældste ved at dele Foden i
ledforbundne Stykker, efterlignende den
menneskelige Fods anatomiske Bygning, og forbinde
de enkelte Dele ved Led og elastiske Dele —
Staalfjedre ell. Puder af Gummielastikum;
denne Metode anvendes endnu af de allerfleste
Fabrikanter. En nyere Maade at give den
kunstige Fod elastisk Bevægelighed er at danne
hele Foden af Gummi, hvori kan indlægges en
Saal af Staalfjedre (amerikansk og nogle tyske
Fabrikker). Hver af de to Metoder har visse
Fordele, uden at det dog er muligt at give en
enkelt Fodkonstruktion afgjort Forrang, over
de andre.

Som et yderst vigtigt Punkt i Konstruktionen
af de k. L. staar den Maade, paa hvilken
Lemmet fæstes til Legemet ell. Stumpen af
Lemmet. Dette kan ske ved Remme og Snore,
hvilket er den opr. anvendte og hidtil alm.
benyttede. I de senere Aar har man forsøgt (et
dansk Firma er her toneangivende)
Gummipuder, der lader lader sig oppuste som
Cykleslanger. Disse Gummipuder ligger inden i den
øverste udhulede Del af det k. L., hvori
Stumpen stikkes; Slangen oppustes til det Punkt, at
den holder fast uden at spænde for stærkt.

Hvad angaar Kravene til Lethed og Styrke,
da har man benyttet de forskelligste Materialer;
dog er Læder, Træ og Metal Hovedmaterialerne,
i de senere Aar har den billige
Produktionspris for Aluminium og dette Metals store
Lethed medført, at det i stigende Grad er draget
ind til Fremstilling af k. L. Ogsaa Celluloid er
anvendt.
