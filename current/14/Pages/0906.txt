Efter en heftig Kamp med Russerne, under
Prins Eugen af Württemberg, der dannede
Schwarzenbergs østlige Flankesikring,
lykkedes det Vandamme at passere Elben 26. Aug.
Han besatte den 27. Pirna og trængte
Russerne bort fra Hovedlandevejen over
Peterswalde til Teplitz. Prins Eugen, der erkendte den
Fare, som truede Schwarzenberg's Hær,
rykkede den 28., forstærket med den russ. Garde
under Jermolow, frem mod Vandamme, der den
29. efter en forbitret Kamp indtog en Stilling
med c. 30000 Mand ved K., Front mod SV.
Lige over for ham stod ved Priesten c. 1 3/4 km
SV. f. K. 20000 Mand Russere og Østerrigere.
Forgæves søgte Vandamme at trænge Fjenden
ud af hans Stilling. Kampen endte henimod
Aften og havde kostet hver af Parterne c. 6000
Mand. Den flg. Dag var de Allieredes Styrke
vokset til c. 35000 Mand og Barclay havde
overtaget Kommandoen. Den gensidige Stilling var
om Morgenen uforandret. Vandamme, der
ogsaa havde faaet nogen Forstærkning, saaledes
at hans Styrke udgjorde c. 32000 Mand, havde
til Hensigt at gaa offensivt frem, idet han
haabede paa Ankomsten af yderligere
Forstærkninger (Mortier og St. Cyr). Barclay vilde
foreløbig hævde sin Stilling i Fronten, medens han
med et Korps under Colloredo paa c. 15000
Mand søgte at omgaa den franske venstre Fløj,
navnlig for at give den preuss. General Kleist,
med c. 35000 Mand, Tid til over Nollendorf at
falde Vandamme i Ryggen. Vandamme's Angreb
begyndte Kl. 7 Morgen, men lykkedes ikke; Kl.
8 blev hans venstre Fløj omgaaet og trods
tilført Forstærkning tvunget til at gaa tilbage, og
endelig Kl. 10 angrebes Franskmændene i
Ryggen af Preusserne under Kleist. Vandamme
søgte nu, efterladende sit Artilleri, at bryde
gennem Preusserne, hvilket kun til Dels
lykkedes. Russerne gik derefter offensivt frem, og
Kl. 3 var al Modstand fra de Franskes Side
brudt. Vandamme selv samt Generalerne Haxo
og Guyot tillige med 10000 Mand blev
Krigsfanger, og Franskmændene mistede desuden 81
Kanoner og hele Trainet. De Allieredes Tab
angives til 3300 Mand. De fr. Tropper, som det
lykkedes at slippe igennem, fortsatte Marchen
til Liebenau, hvor de optoges af St. Cyr's Korps.
<i>(B. P. B.). E. C.</i>
</chapter>

<chapter name="Kulm (Chelmo)">
<b>Kulm</b> (polsk <sp>Chelmo</sp>), By i den til Polen
afstaaede Del af Vestpreussen, ligger 40 km
NØ. f. Bromberg, 2 km fra Weichsel, paa den
højre Skrænt af Weichsel-Dalen, har (1910)
11700 Indb., hvoraf 3400 evangeliske. Der findes
velbevarede Rester af den gl. Befæstning samt
et gl. Raadhus (16. Aarh.); en Filial af
Rigsbanken, et katolsk Gymnasium, et
Realprogymnasium. K. har Jernstøberi, Maskinfabrikation,
Kvæg- og Hestemarkeder. Bispedømmet K.
oprettedes 1243, men blev 1824 flyttet til Peplin.
K. er den ældste By i Vestpreussen og
eksisterede allerede før Ankomsten af de tyske
Riddere, der 1232 byggede det derværende Slot
og 1233 gav K. Stadsret (Kulmische Handfeste).
<i>G. Ht.</i>
</chapter>

<chapter name="Kulmann, Elisabeth">
<b>Kulmann</b> ['ku£m<sub>a</sub>n], <sp>Elisabeth</sp>,
tysk-russ. Digterinde, f. i Petrograd 17. Juli 1808, d.
smst. 1. Decbr 1825. Hun var Datter af en russ.
Officer af gl elsassisk Slægt og en tysk Moder og
viste fra sine tidligste Aar en ualmindelig
Begavelse, især et næsten utroligt Sprogtalent,
saaledes, at hun talte Russisk, Tysk, Engelsk,
Fransk og Italiensk med samme Lethed. T sit
12. Aar lærte hun Latin, saaledes at hun kunde
forstaa Cæsar og Cicero, og i sit 13. Aar Græsk,
saaledes at hun oversatte Anakreon paa
russ., tyske og ital. Vers. Senere lærte hun
Spansk, Portugisisk og Nygræsk, hvilket sidste
hun talte som en Indfødt. Fra sit 11. Aar
havde hun skrevet en Mængde tyske Vers, ganske
vist af højt forsk. Værd, men dog prægede af
saa megen poetisk Følelse og Evne, at Goethe
spaaede hende en stor Fremtid. Svag som hun
var af Naturen, blev hendes Legeme ødelagt af
legemlige Savn og af de uafladelige og
anstrengende Studier og Arbejder, og den frygtelige
Oversvømmelse i Petrograd 19. Novbr 1825
angreb hende saa stærkt, at hun døde kort efter.
Kejserinden af Rusland lod paa hendes Grav
rejse et kostbart Mindesmærke af karrarisk
Marmor med Indskrifter i de 11 Sprog, hun
har forstaaet. Hun overs. 4 Tragedier af
Ozerow paa Tysk, to af Alfieri's Tragedier paa
Tysk, Sammes »Saul« paa Russisk, Yriarte's
Fabler og en Samling nygræske Folkeviser paa
Tysk, foruden meget andet. Hendes tyske Digte
blev først længe efter hendes Død kendte i
Tyskland. »Sämtliche Dichtungen« med
Biografi ved Grossheinrich (1835), »Dichtungen,
ausgewählt von Miltner« (1875).
<i>(C. A. N.). C. E-s.</i>
</chapter>

<chapter name="Kulmbach">
<b>Kulmbach</b> ['kolmbak], By i Bayerns
Regeringsdistrikt Oberfranken ved Weiszer Main
nær dens Sammenløb med Roter Main, har
(1919) 10000 Indb., betydelige Bryggerier og
desuden Maskin- og Tekstilindustri (Bomuld,
Lærred, Plys) samt Teglværker. I Nærheden
ligger den tidligere Bjergfæstning Plassenburg,
der fra 1398—1603 var Residens for
Markgreverne af Brandenburg-K. (se <sp>Bayreuth</sp>).
1807 sløjfedes Fæstningen af Franskmændene
og tjener nu som Tugthus.
<i>G. Ht.</i>
</chapter>

<chapter name="Kulmbach, Hans von">
<b>Kulmbach</b> ['kolmbak], <sp>Hans von</sp>, tysk
Maler, se <sp>Süss von K.</sp>
</chapter>

<chapter name="Kulmejse">
<b>Kulmejse,</b> se <sp>Mejser</sp>.
</chapter>

<chapter name="Kulmile">
<b>Kulmile,</b> se <sp>Kul</sp>.
</chapter>

<chapter name="Kulmination">
<b>Kulmination</b> (nylat.) (astron.) kaldes den
højeste og laveste Stand, som en Stjerne i
Løbet af 24 Timer indtager; den første K.
benævnes øvre, den anden nedre. Fiksstjernerne
kulminerer i Meridianen, ved Vandrestjernerne
finder dette Sted uden for Meridianen; fra
nordlig Bredde vil en Vandrestjerne paa sin Gang
N. over være i K., efter at Meridianen er
passeret, paa sin Gang S. over, før den naar
Meridianen. Højden under K. afhænger af
Stjernens Deklination og Stedets Bredde; er
Stjernens Deklination (δ) mindre end Bredden (φ),
finder øvre K. Sted mellem Zenit og
Horisonten; er Deklinationen større end Bredden,
kulminerer Stjernen mellem Zenit og Polen; i
første Fald er Kulminationshøjden <i>H</i> = 90° —
(φ—δ), i sidste Fald 90° + (φ—δ). Højden
i nedre K. er <i>H'</i> = φ—(90—δ), hvoraf
fremgaar, at kun de Stjerner, hvis Poldistance
(90—δ) er mindre end Bredden (φ), vil være i
</chapter>
