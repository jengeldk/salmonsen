Oberst og 1890 til Generalmajor og Chef for
Ingeniørkorpset, hvilken Stilling han beklædte
til sin Afgang fra Hæren 1900. K. tog
virksom Del i Befæstningssagens Udvikling i
Danmark og skrev Pjecer og talrige Artikler
vedrørende dette Spørgsmaal. Han var Medlem
af Forsvarskommissionen af 1872 og af
Befæstningskommissionen af 1883, og han har
gentagne Gange deltaget i ell. forestaaet forsk.
Udarbejdelser af Planer til Befæstningsanlæg i
Danmark. 1885—86 ledede han
Projekteringsarbejderne vedrørende Kbhvn's Befæstning og
senere som General Udførelsen af disse
Arbejder. K., der 1859—76 var Lærer i
Krigsbygningskunst paa Højskolen (Officersskolen) har
udgivet en Lærebog i Krigsbygningskunst, den
er udkommet i 3 Udg., samt 1884 en historisk
Fremstilling angaaende Danmarks, Norges og
Sveriges Jernbaner. K., som 1866—70 var
Medlem af Frederiksberg Kommunalbestyrelse og
1889—90 Landstingsmand for 2. Kreds, var
desuden Medlem af Jernbaneraadet og af
forsk. Kommissioner ang. Ordning af
Jernbaneforholdene ved Kbhvn, ang. Anlægget af
Frilager og Frihavn smst. o. s. v. K. blev 1898
Storkors af Dannebrog.
<i>(A. G. N.). Sch. P.</i>
</chapter>

<chapter name="Koefoed, Hans Ancher">
<b>Koefoed,</b> <sp>Hans Ancher</sp>, dansk Skolemand
(1777—1829), blev 1805 Lærer og 1812 Overlærer
ved Metropolitanskolen, udgav en Række
Lærebøger i Historie og Geografi, der endnu længe
efter hans Død brugtes i Skolerne, til Dels
omarbejdede. Desuden 1816—28 det første danske
Konversationsleksikon, nærmest efter
Brockhaus.
<i>E. E.</i>
</chapter>

<chapter name="Koefoed, Henning Emil">
<b>Koefoed,</b> <sp>Henning Emil</sp>, dansk
Kemiker og Farmaceut, f. i Skanderborg 9. Juli
1858. K. tog 1880 farmaceutisk Eksamen og 4
Aar senere Magisterkonferens i Kemi. 1882—92
var han Assistent ved den polytekniske
Læreanstalts kem. Laboratorium og fra 1891 tillige
Docent i Kemi for de farmaceutiske
Studerende. Efter Oprettelsen af den farmaceutiske
Læreanstalt 1892 blev K. ansat som Docent i Kemi
ved denne. 1887 fik han Univ.'s Guldmedaille
for en Opgave af hist. Art, vedrørende
Undersøgelserne om Kulstofatomets Tetravalens, og
1891 fik han det Classen'ske Legat for en
Prisopgave om Smørrets Fedtsyrer. 1894 tog han
Doktorgraden, og Novbr 1895 udnævntes han
til Direktør for den farmaceutiske Læreanstalt.
1902 blev K. Prof. i Kemi ved Læreanstalten.
Fra 1907 var han Justitsministeriets Konsulent i
Medicinalsager og blev derefter fra 1909
Tilforordnet ved den ny Sundhedsstyrelse. Fra 1908
var han Medlem af Medicinalkommissionen.
Foruden Afh., offentliggjort i Videnskabernes
Selskabs Skr, har K. udg.: »Lærebog i
organisk Kemi« (1898), »Mindre Lærebog i den
kvalitative organiske Analyse« (sammen med
Schjerning, 1891), »Vejledning i den
kvantitative Analyse« (1893), »Om nogle
Nitroso-Platinammoniakforbindelser« (Doktordisputats)
(1894). K. var 1883—91 en meget søgt
Manuduktør og er i sin nuværende Stilling
anerkendt som en fremragende Lærer.
<i>B. G.</i>
</chapter>

<chapter name="Koefoed, Jens Pedersen">
<b>Koefoed,</b> <sp>Jens Pedersen</sp>, dansk
Landofficer (1628—91), var Søn af Borgemester i
Rønne Peder Hansen K. Faderen blev dømt til
Landflygtighed for at have medvirket ved
Bornholms landsforræderiske Overgivelse til
Svenskerne 1645. Ungdomsaarene tilbragte K.
vistnok paa sin Fødeø, men omtr. 1653 begik
han et Drab og maatte rømme bort. Han tog
Tjeneste som Rytter ved Knud Jørgensen
Urne's Kompagni i Christian Gyldenløve's
Rytterregiment. Ved Juletid 1658 besøgte han dog
igen Bornholm, hvor han havde Hustru og
Børn i Hasle, og frøs inde. Imidlertid blev Øen
ved Roskilde-Freden afstaaet til Sverige, K.
blev hjemme og sluttede sig til de bornholmske
Fædrelandsvenner, som arbejdede paa Øens
Frigørelse fra de fremmede Erobrere. 8. Decbr
1658 fulgte han efter den sv. Guvernør paa Øen,
Printzenskold, der red fra Hammershus til
Rønne for at afsende en Skude til Sverige efter
fl. Tropper. Sammen med nogle Fæller, blandt
dem hans Broder, Mads Pedersen K., trængte
han ind i Stuen til Guvernøren og slæbte ham
ud paa Gaden, hvor han blev dræbt med
Pistolskud, rimeligvis da han forsøgte at flygte. Den
næste Dag lykkedes det K. sammen med
Præsten Povl Anker o. fl. a. at indtage
Hammershus, og Øen var derved genvunden. Et mindre
sv. Hjælpekorps blev fanget, ved List. K. fulgte
med Borgemester Hans Olsen fra Hasle til
Kbhvn, hvor de overgav deres Ø til Frederik
III; til Løn blev han fritagen for al Søgsmaal
i Anledning af det omtalte Drab og 2 Aar senere
gjort til Kaptajn med 200 Rdl. i aarlig Løn;
desuden skulde han nyde Maglegaard kvit og
frit. K. levede nu paa Bornholm til sin Død.
<i>(A. L.). B. P. B.</i>
</chapter>

<chapter name="Koekkoek">
<b>Koekkoek</b> ['ku.ku.k], holl. Kunstnerfamilie.
Dens ældste Medlem er Marinemaleren <sp>Jan
Herman K.</sp> (1778—1851), der nærmest var
Autodidakt; uden for Holland er han
repræsenteret i Münchens Pinakotek (»Marine«,
1847). Af Sønnerne har især <sp>Barend
Cornelis K.</sp>, f. 11. Oktbr 1803 i Middelburg,
d. 5. Apr. 1862 i Cleve, vundet et Navn. Han
uddannedes af Faderen og paa
Amsterdam-Akademiet af Schelfhout og Van Oos, malede
naturtro, omhyggelig udførte Landskaber (fra
Rhin-Egnene), hvoraf adskillige har fundet Vej
til fremmede Landes Museer (South
Kensington, Leipzigs, Karlsruhes og Berlin-Museet, der
ejer »Sommerlandskab« og »Vinterlandskab«,
1843), grundede 1841 et Tegneakademi i Cleve
og udgav 1850 Skriftet »Erindringer«.
Fodor-Mus. i Amsterdam ejer 7 af hans Arbejder,
Rijksmuseet smst. »Vinterlandskab« (1838) og
»Italiensk Landskab« (1848). Man har ogsaa
Originallitografier af ham. Af Brødrene lovede
<sp>Jan K.</sp> (1811—31) meget i sin korte Virketid.
Hans Speciale var Marinebilledet; det samme
gælder <sp>Herman K.</sp>, f. 13. Marts 1815, d. 5.
Novbr 1882 i Haarlem, Medlem af Amsterdams
Akademi; Billeder af ham bl. a. i Fodor-Mus.
i Amsterdam. To af Herman K.'s Sønner har
gjort sig kendte som Marine- og
Landskabsmalere, <sp>J. H. Barend K.</sp>, f. 1840 i
Amsterdam, og <sp>Willem K.</sp>, f. 1839 smst. Endnu et
Navn i denne Familie er <sp>Marinus
Adrianus K.</sp>, ogsaa Søn af J. H. K., f. 1807 i
Middelburg; et Landskab af ham i Hamburgs
Kunsthalle.
<i>A. Hk.</i>
</chapter>
