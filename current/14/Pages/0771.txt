<chapter name="Kromihydroxyd">
<b>Kromihydroxyd,</b> <sp>Kromtveiltehydrat</sp>,
<sp>Kromhydroxyd</sp>, <sp>Kromoxydhydrat</sp>,
faas ved Fældning af en Kromisaltopløsning
med Ammoniakvand som et fyldigt blaat eller
blaagraat Bundfald, der efter Tørring over
Svovlsyre er sammensat Cr(OH)<sub>3</sub>,2H<sub>2</sub>O; det
mister let noget af Vandindholdet. Ved Opvarmning
i en Brintatmosfære til 200° gaar det over til
Hydroxydet CrO(OH), som er uopløseligt i
fortyndet Saltsyre. Fælder man en
Kromisaltopløsning med Kali- ell. Natronlud i St f. med
Ammoniakvand, fældes først et grønligt
Hydroxyd, som er alkaliholdigt, men dette gaar i
Opløsning i Overskud af Fældningsmidlet til en
grøn Vædske, af hvilken Hydroxydet igen
udskilles ved Kogning. K. optræder nemlig over
for stærke Baser som en svag Syre og danner
med dem Salte, <sp>Kromitter</sp>, der dog
hydrolyseres ved Kogning. Ved Ophedning af K. til
200° under Luftens Adgang omdannes det til
et sort Pulver, som udvikler Klor med
Saltsyre og ved Udtrækning med Vand giver en
Opløsning, der indeholder Kromsyre. Et særligt
K. er <sp>Kromgrønt</sp>. Ved Glødning giver K.
Kromioxyd, Cr<sub>2</sub>O<sub>3</sub>. De forsk. K. er
tungtopløselige i fortyndede Syrer.
<i>M. M-r.</i>
</chapter>

<chapter name="Kromiklorid">
<b>Kromiklorid,</b> <sp>Kromklorid</sp>,
<sp>Kromtveklor</sp>, CrCl<sub>3</sub>, faas i vandfri Tilstand ved at lede
Klor over en Blanding af Kromioxyd og Kul
under Ophedning; K. sublimerer da i violette,
glinsende Blade af Vf. 3,03, <sp>Krombronze</sp>.
Rent K. er ganske uopløseligt i koldt og kogende
Vand, men indeholder det en ganske ringe
Mængde Kromoklorid, CrCl<sub>2</sub>, gaar det i
Opløsning allerede i koldt Vand til en mørkegrøn
Opløsning. En saadan vandig Opløsning af K.
kan ogsaa faas ved at opløse Kromihydroxyd i
Saltsyre ell. ved Kogning af Kromsyreanhydrid
med Saltsyre. Koncentreres en saadan Opløsning
ved Indkogning og mættes den efter Afkøling
med Klorbrinte, udfældes CrCl<sub>3</sub>,6H<sub>2</sub>O som
smaragdgrønne Krystaller. Det har imidlertid en
anden Sammensætning, end ovenn. Formel
viser, idet en Opløsning af Sølvnitrat, sat til en
vandig Opløsning af Saltet, kun udfælder 1/3
af Kloret. Det maa derfor have
Sammensætningen [Cr' Cl<sub>2</sub> (OH<sub>2</sub>)<sub>4</sub>]Cl,2H<sub>2</sub>O, og i vandig Opløsning
være ioniseret i en Klorion og en [Cr Cl<sub>2</sub> (OH<sub>2</sub>)<sub>4</sub>] <sup>+</sup>
Ion. Ved Henstand forandrer den grønne
Opløsning sig og bliver efterhaanden violetrød.
Afkøles Vædsken til 0° og ledes Klorbrinte til,
udfældes et graat Krystalpulver af samme
procentiske Sammensætning som det grønne K.
Det opløses i Vand med blaaviolet Farve, og
af den vandige Opløsning fældes alt Klor ud
med Sølvnitrat, det maa derfor have
Sammensætningen [Cr(OH<sub>2</sub>)<sub>6</sub>]Cl<sub>3</sub>, og i vandig Opløsning
være ioniseret i 3 Klorioner og en [Cr(H<sub>2</sub>O)<sub>6</sub>]<sup>+++</sup>
Ion. Ved Ophedning af det vandholdige K. i en
Klor- ell. Klorbrintestrøm, afgiver det ved 250°
Krystalvand og bliver til violetrøde Krystalblade,
som er letopløselige i Vand, men som ved højere
Temp. sublimerer i en Klorstrøm og derved
giver det uopløselige, violette K. K. benyttes som
Bejdse i Farverierne. Ved Opløsning af
Kromihydroxyd i en Opløsning af Kromiklorid, faas
<sp>basisk Kromiklorid</sp>, der benyttes som
Bejdse og til Garvning.
<i>M. M-r.</i>
</chapter>

<chapter name="Kromikromat">
<b>Kromikromat,</b> se <sp>Kromsyre</sp>.
</chapter>

<chapter name="Kromilte">
<b>Kromilte,</b> d. s. s. <sp>Kromioxyd</sp>.
</chapter>

<chapter name="Krominitrat">
<b>Krominitrat,</b> <sp>salpetersurt
Kromtveilte</sp>, Cr(NO<sub>3</sub>)<sub>3</sub>,9H<sub>2</sub>O, fremstilles ved
Opløsning af Kromihydroxyd i Salpetersyre. Det
krystalliserer i purpurrøde Prismer, hvis
vandige Opløsning er blaa og i gennemfaldende
Lys rød.
<i>M. M-r.</i>
</chapter>

<chapter name="Kromioxyd">
<b>Kromioxyd,</b> <sp>Kromtveilte</sp>, <sp>Kromoxyd</sp>,
<sp>Kromsesqvioxyd</sp>, Cr<sub>2</sub>O<sub>3</sub>, findes i Naturen
i uren Tilstand blandet med Ler som
<sp>Kromokker</sp> (s. d.) og er endvidere den farvende
Bestanddel i <sp>Smaragd</sp>. Det faas som et grønt
Pulver ved at gløde Kromihydroxyd ell. ved at
gløde en Blanding af Kaliumdikromat med
Svovl og udtrække Glødningsresten med Vand,
hvorved det samtidig dannede Kaliumsulfat
fjernes. Leder man Dampen af Kromylklorid
gennem et glødende Rør, ell. glødes
Kaliumdikromat med Kogsalt, faas K. i hexagonale,
metalglinsende Krystaller, <sp>Krombronze</sp>, med
Vf. 5,6, der er saa haarde, at de kan ridse
Glas. Opheder man Ammoniumdikromat,
spaltes det under Ildfænomen til Kvælstof, Vand
og K. af en smuk grøn Farve. K. smelter ved
stærk Hvidglødhede og størkner krystallinsk
med sort Farve. Det stærkt glødede K. er
næsten uopløseligt i Syrer, men kan bringes i
Opløsning som Kromat ved Glødning med
Kaliumkarbonat og Kaliumnitrat. K. reduceres ved
meget høj Temp. af Kul til Krom, men ikke af
Brint. K. bruges som Farve, f. Eks.
<sp>Casaligrønt</sp>. Ved Sammensmeltning med Glas giver
det en smuk grøn Farve; det anvendes særlig
til Porcelænsmaling.
<i>M. M-r.</i>
</chapter>

<chapter name="Kromisalte">
<b>Kromisalte,</b> <sp>Kromoxydsalte</sp>,
<sp>Kromtveiltesalte</sp>, ofte kaldet <sp>Kromsalte</sp>,
Salte af det trivalente Krom, III Cr. De svarer til
Ferrisaltene (Jerntveiltesaltene) og
Aluminiumsaltene. De er i krystallinsk Tilstand violette,
blaa ell. røde, og giver ved Opløsning i koldt
Vand blaaviolette Opløsninger, som ved
Kogning bliver grønne, men disse grønne
Opløsninger bliver igen ved Henstand i Kulden
blaaviolette. Kun de blaaviolette Opløsninger kan
give Krystaller ved frivillig Fordampning,
medens de grønne giver grønne amorfe Salte (se
<sp>Kromiklorid</sp>). Opløsninger af K. reagerer
p. Gr. a. Hydrolyse surt. De kan faas ved
Opløsning af Kromihydroxyd i vedk. Syre. Sættes
til Opløsningen af K. enten Opløsninger af
Alkalikarbonater ell. Alkalisulfider, fældes i begge
Tilfælde Kromihydroxyd, idet de tilsvarende
Kromisalte øjeblikkelig hydrolyseres under
Udvikling af henh. Kuldioxyd og Svovlbrinte. Ved
Smeltning med Kaliumnitrat giver K. Kromat.
<i>M. M-r.</i>
</chapter>

<chapter name="Kromisulfat">
<b>Kromisulfat,</b> <sp>Kromsulfat</sp>, <sp>svovlsurt
Kromtveilte</sp>, Cr<sub>2</sub>(SO<sub>4</sub>)<sub>3</sub>, kendes i fl. forsk.
Former, en violet og fl. grønne. Ved Opløsning
af Kromihydroxyd i stærk Svovlsyre dannes en
grøn Form af K., som ved Henstand i fugtig
Luft optager Vand og giver violette Krystaller,
der renses for Rest af den grønne Form ved
Opløsning i Vand og Fældning med Alkohol.
