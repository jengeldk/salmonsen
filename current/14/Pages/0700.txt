<chapter name="Krik (Hest)">
<b>Krik</b> (ogsaa ofte Krikke), ussel Hest.
</chapter>

<chapter name="Krik (Indianer)">
<b>Krik</b> (<sp>Creek</sp>), Stammeforbund af
Muskhogee-Indianernes Æt, opr. boende i Alabama
og Georgia. Senere optoges enkelte fremmede
Stammer i Forbundet, f. Eks. Shawni. Efter
Seminole-Krigen 1835—43 overførtes største
Delen til Indianerterritoriet, hvor de dannede
et Samfund efter U. S. A.'s Mønster med
Tokammer-System. K. var høje, tapre Folk, som
satte Pris paa Idræt og Musik. Majsavl var
det vigtigste Erhverv. Den nye Afgrøde
fejredes ved en stor Fest (<sp>busk</sp>), ved hvilken
Aarets »nye Ild« tændtes. Ved Markarbejdet
benyttedes i senere Tid adskillige Negerslaver.
(<sp>Litt</sp>.: <sp>F. W. Hodge</sp>, <i>Handbook of American
Indians North of Mexico</i>, Bd I [30. Bull. Bureau
Amer. Ethnol. Washington 1912]).
<i>K. B.-S.</i>
</chapter>

<chapter name="Krikand">
<b>Krikand,</b> se <sp>Ænder</sp>.
</chapter>

<chapter name="Kriket">
<b>Kriket.</b> Af alle ædle, britiske Boldspil bærer
K. den første Pris. Det er Dronningen bl.
Spillene. Det er de britiske Øers mest nationale
Idræt, og overalt i Verden, hvor Englænderen
planter Union Jack, der planter han ogsaa sine
Gærdepinde. I de andre europæiske Lande har
Spillet ikke vundet nogen betydelig Udbredelse,
naar Danmark og Holland undtages, men
Spillet er ført ud til alle engelske Kolonier, og da
de klimatiske Forhold i de fremmede Lande
undertiden har været bedre for dets Trivsel
end i Moderlandet, har Lande som Syd Afrika
og særlig Australien allerede for mange Aar
siden kunnet stille Hold, der med Held har
kunnet kæmpe med det gamle Lands. Og ikke
alene de britiske Kolonister spiller Kriket, men
ogsaa de fremmede Landes opr. Befolkning har
optaget Spillet. Det dyrkes saaledes af
Beboerne paa Samoa, Fiji og andre Sydhavsøer,
og Parsere og Hinduer driver Spillet med en
saadan Grundighed, at det næppe er en
Tilfældighed, at en indisk Kongesøn 1896, 1900 og
igen 1904 førte det bedste Boldtræ i England.

Om Spillets Oprindelse hersker der forsk.
Anskuelser. Nogle mener, at det stammer fra
Clubball, medens andre søger dets Stamfader i
et andet gammelt engelsk Boldspil, Stoolball.
Tysklands Boldspilhistoriker Dr. Schnell tænker
sig, at det skulde være opstaaet af Sautreiben
(So i Hul), som Angelsakserne ved deres
Indvandring i Britannien havde medbragt fra
deres nedertyske Hjem, og saaledes givet
Englænderne Grundlaget for deres Nationalspil.
Andre har den Tro, at visse primitive Lege, der
ligner vort Pindspil, saasom Gat and Dog, Cudgel,
Tip-Cat o. a., kan danne Grundlaget for det.
Vist er det, at Pind i paafaldende Grad ligner
Spillet, og at Pind i sine udviklede Former
gaar over til at blive en Slags primitiv Kriket.
Fra disse gamle, simple Folkelege er Spillet
langsomt og upaaagtet vokset frem paa britisk
Jord, indtil det — som den grimme Ælling i
H. C. Andersens Eventyr — en skønne Dag i
fuld Udvikling staar i al sin Pragt og
Herlighed.

Ligesom man er uenig om Spillets Oprindelse,
saaledes hersker der ogsaa forsk. Anskuelser
om Bet. af Spillets Navn. Ordet <i>Cricket</i> kan
betyde en Malkeskammel, og en saadan
anvendes som »Gærde« ved Stoolball, et gl.
nordengelsk Boldspil, der endnu øves i
afsidesliggende Egne. Men Kriketgærdet i gamle Dage
lignede ikke en trebenet Malkeskammel, idet
det ikke bestod af tre Stokke som nu, men var
en lille Port — maaske opr. en Grube i Jorden
— dannet af to Tveger, der sattes i Jorden, og
hvorover man anbragte en Tværpind, ligesom
i vort Pindspil, hvor man lægger en Tværpind
over to Mursten, der stilles paa Kant. Dette
Gærde betjente man sig af til langt ind i
18. Aarh. Mellem Tvegerne var der et Hul,
hvori Løberen skulde sætte sit Boldtræ for
at fuldende Løbet, og Stokkeren skulde for at
løbe Slaaeren ud bringe Bolden i Hullet. Af
disse Tveger, der ligner et Par Krykker, kunde
Spillet da maaske have faaet Navn, idet
<i>Cricket</i> da kunde komme af det angelsaksiske
Ord <i>crycc</i>, der betyder Krykke.

Spillets Navn træffer vi første Gang omkr.
1550. Det nævnes nemlig som Drengeleg under
en Betssag om et Stykke Jord 1593 af
Kronfoged John Derrick, 59 Aar gl., som giver den
Oplysning, at han i sin Barndom paa den
Jordlod havde spillet »crickett and other plaies«,
idet Marken da laa øde hen og kun anvendtes
af Folk til at save Tømmer paa og til
Savgruber. 1675 omtales det som Adspredelse for
Besætningerne paa nogle Krigsskibe, »and we
had sevall pastimes and sports as duckhunting,
fishing, shooting, handball, krickett — —«, og
1719 træffer vi det endog i et Digt af Durfey:
<poem>»He was the prettiest fellow
At football or at cricket,
At hunting chase, or nimble race
— — —«</poem>

Den første Kriketkamp, man kender,
afholdtes 1705 mellem West Kent og Chatham. Efter
en anden Kamp 1719 mellem Kent og London
forsøgte man at give Love for Spillet, dog er
de ældste, kendte Love fra en senere Tid. At
Spillet ogsaa i ældre Tid — ligesom nu — ikke
var ufarligt, fremgaar af, at endog en Prins
af Wales, Frederick, Georg II's Søn, 1751 skal
være død som Følge af, at han var blevet ramt
af en Kriketbold.

Spillets Udbredelse, dets Anseelse og dets
Yndest i England er stadig den samme. Det
spilles af næsten alle, hver Skole, hver By,
hvert Grevskab har sit Hold, sine »Elleve«,
der kæmper med andre Skoler, Byer og
Grevskaber, og Landet har sine Elleve, der kæmper
med det sejrende Grevskab og med Hold fra
Kolonierne. Til de fornemste Kampe hører
Skolekampene mellem Eton og Harrow og
Universitetskampene mellem Oxford og Cambridge.

Af alle Kriketklubber er <sp>Marylebone
Klubben</sp> i London, der stiftedes 1787, den
ældste og den berømteste. Den er al K.'s
Højesteret og vaager nøje over, at Spillet beholder
sin høje Standard. Klubben har sit Hjem paa
den 14 Tønder Land store Lords Ground og
havde 1910 over 5000 Medlemmer.

Allerede 1801 blev Kriketlovene sammen med
en Anvisning til Spillets Udøvelse udgivet paa
Dansk af Werfel, der kaldte Spillet for
»Portbold«. Men først efter Krigen 1864 vandt
Spillet Udbredelse her, idet patriotiske Mænd
søgte at indføre det sammen med anden eng.
Idræt som et af Midlerne til at rejse Landet
