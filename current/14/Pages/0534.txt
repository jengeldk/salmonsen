Høje paa 20 m's relative Højde danner
Orienteringsmærker i en hel Dagsrejses Afstand.
I den sydlige Del bliver Ujævnhederne større
og antager efterhaanden Karakter af smaa
Bjergdrag, saaledes i Takale- (Teggele-)
Bjergene og Dur Nuba (Djebel Kutak), der henh.
naar 844 og 822 m. Klimaet er meget varmt og
tørt; i Marts kan Temp. stige til 40°, og i
Regntiden, der varer fra Juni til Oktbr, er
Gennemsnitstemp. mellem 25 og 30°. Floderne
har kun Vand i Regntiden fra Juni til Oktbr, og
i den største Del af Aaret er de kun udtørrede
»Vadier«. For øvrigt tiltager Fugtigheden mod
S., og medens den nordlige Del af Landet er
en halvt ørkenagtig Steppe, hvor Nomadelivet
koncentrerer sig om de c. 800 Brønde, kan den
sydlige Del, især om Takale-Bjergene,
fremvise en rig Vegetation og et ganske intensivt
Agerbrug. Der holdes af Husdyr især
Hornkvæg, Geder og Kameler, og der dyrkes navnlig
en Hirseart (Duchn) samt Sesam, Jordnødder,
Tobak og lidt Bomuld. Befolkningen er meget
blandet; Araberne (Djalim-Arabere) er
udprægede Nomader og Handelsmænd; Berberne
bestaar navnlig af to Stammer: Kababich med
N., der lever som Gedehyrder og
Karavanledsagere, og de smukt byggede Bagara mod
S., der lever som Kvæghyrder og Jægere; mod
S. findes særlig Negere, der lever som
Agerdyrkere. I den nyere Tid er der indvandret
talrige Nuba-Folk samt Fellataher; alle Beboerne
er fanatiske Muhammedanere. Hovedbyen er
El-Obeid; en anden vigtig Plads er Es-Safiyeh,
Kababichs Hovedby, der ligger i en af de
frugtbareste Oaser paa Karavanvejen fra El-Obeid
til Dongola. Handelen til Nilen foregaar som
Karavanhandel, især til Dongola, og der udføres
Strudsfjer, Elfenben, Tamarinder og fortrinlig
Gummi. En Jernbanelinie fra Khartum over
Sennaar til El-Obeid blev aabnet 1912. K.
udgjorde en Tid lang en Del af Kongeriget
Sennaar, men erobredes derpaa af Fyrsten over
Darfur; 1820 blev det besat af Ægypterne
under Mehemed Ali, og det hørte til Ægypten
indtil 1883, da Mahdien indtog El-Obeid, 1898
blev det tilbageerobret af Englænderne, og det
danner nu en Provins i Anglo-ægyptisk Sudan.
<i>C. A.</i>
</chapter>

<chapter name="Kordofan-Gummi">
<b>Kordofan-Gummi,</b> se <sp>Gummi arabicum</sp>.
</chapter>

<chapter name="Kordon">
<b>Kordon</b> [kår'dåŋ] (fr., milit.) dannes af en
Række adskilte Værker ell. af Troppeafdelinger
opstillede med den Hensigt umiddelbart at sikre
et helt Landomraade mod fjendtlige Indfald
(<sp>K.-System</sp>). Anvendelsen af Systemet til
Forsvar af en Grænse ell. en Terrainhindring
fandt navnlig Sted i 18. Aarh.'s Krige, i hvilke
en mere metodisk Krigsførelse bragtes til
Anvendelse; men i Nutiden er Systemet
forkasteligt. Kræfterne splittes, og Modstanden bliver
overalt svag. Fjenden har derfor store Chancer
for med overlegne Kræfter at tilintetgøre de
enkelte Dele og trænge gennem Opstillingen.
Hensigten er at ville dække alt, men man
dækker i Virkeligheden intet. Bestræbelserne gaar
nutildags ud paa at holde Tropperne saa samlede
som muligt bag den Linie., der skal forsvares,
mindre Styrker paa de for Angreb særlig udsatte
Steder, idet man ved Indrettelse af et godt
Efterretningssystem søger at komme under Vejr
med Modstanderens Planer saa betids, at man
kan møde ham med koncentrerede Kræfter. En
K. af Tropper anvendes derimod i vore Dage
af neutrale Stater under Nabostaternes Krig
for at hindre Overskridelse af Grænser af de
krigsførende Magters Tropper, ligesom en
Troppe-K. ogsaa undertiden finder Anvendelse
ved Grænser for at forhindre Indførelse i Riget
af smitsom Sygdom (<sp>Grænse-K.</sp>).
<i>(B. P. B.). E. C.</i>
</chapter>

<chapter name="Kordon ell. Kordongesims">
<b>Kordon</b> [kår'dåŋ] (fr.) ell. <sp>Kordongesims</sp>,
et kun lidet fremspringende, profileret Led, som
løber vandret om en Bygnings Ydre ell. langs
Væggen i et Værelse.
<i>(E. S.). C. B-r.</i>
</chapter>

<chapter name="kordoneret Silke">
<b>kordoneret Silke,</b> se <sp>Garn</sp>.
</chapter>

<chapter name="Korduan">
<b>Korduan,</b> en Slags fint, hovedsagelig til
Galanterivarer benyttet Læder, der tilberedes
af Bukke- og Gedeskind og sælges i mange
forskellige Farver. Det er en lgn. Vare som
Ma-roquin og Saffian, men adskiller sig fra disse
ved ikke at være glinsende. Navnet stammer
fra den sp. By Cordoba, hvor det først
fremstilledes.
<i>K. M.</i>
</chapter>

<chapter name="Kordylit">
<b>Kordylit,</b> et Mineral af Sammensætning
Ce<sub>2</sub>F<sub>2</sub>BaC<sub>3</sub>O<sub>9</sub>, der i Form af smaa, gule,
heksagonale, ofte kølleformede Krystaller
forekommer i Pegmatitgange ved Narsarsuk i Grønland.
<i>O. B. B.</i>
</chapter>

<chapter name="Kore">
<b>Kore</b> (gr., κόρη), »ung Pige«, var, navnlig
i Attike, alm. Betegnelse for Gudinden
Persefone som Datter af Demeter. I Nutidens
Kunsthistorie bruges Ordet ofte (i Overensstemmelse
med Oldtidens Sprogbrug) som Betegnelse for
den gr. Kunsts Statuer, der forestiller unge
Kvinder, f. Eks. de arkaiske Marmorfigurer, der
er fundne paa Akropolis og Karyatiderne i
Erechtheion.
<i>C. B.</i>
</chapter>

<chapter name="Korea">
<b>Korea</b> (koreansk <i>Tshosön</i>, kin. <i>Kaoli</i>, jap.
<i>Chosen</i>, se Kortet »Japan«), japansk Koloni i
Østasien, skilles fra de kin. Prov. Mukden og Kirin
ved Floderne Jalu og Tumen, hvilken sidste
ogsaa i den nederste Del af sit Løb danner
Grænsen mod den sibiriske Kystprovins. Mod Ø.
grænser K. til det jap. Hav. Omtr. ved 39°
n. Br. nærmer Broughton-Bugten og K.-Bugten
sig fra hver Side til hinanden og danner
Adskillelsen mellem den nordlige, kontinentale Del
af K. og den sydlige, Hoveddelen af Landet,
der som en Halvø strækker sig ud mellem det
jap. og det gule Hav. Arealet beløber sig til
217826 km<sup>2</sup> med (1920) 17284207 Indb. Østkysten
er lidet indskaaret og har ikke andre gode
Havne end Port Lazarew, ved hvilken Wönsan,
en af Landets vigtigste Havnestæder, ligger.
Syd- og Vestkysten er derimod stærkere
indskaarne og har gode Havne, der dog er
vanskelige at besejle p. Gr. a. de talrige Skær og
Øer, hvori Kysten er opløst. Længere fra
Kysten ligger de to Øer <sp>Sodo</sp> og <sp>Sundo</sp>, der
mellem sig danner Havnen <sp>Port
Hamilton</sp>. S. f. ligger den store Ø <sp>Quelpart</sp>, der
i <sp>Hallasand</sp> (<i>Mount-Auckland</i>) naar en
Højde af 2000 m o. H. Langs hele Landet nærmest
ved Østkysten strækker sig en lang Bjergkæde,
der under forsk. Navne (<sp>Pepishan</sp>,
<sp>Keumkangsan</sp>) danner Vandskellet mellem
Tilløbene til det jap. og det gule Hav.
