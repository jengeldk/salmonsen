<chapter name="Freistadtl">
<b>Freistadtl</b> [↱fra^i∫tatl] (ung. <sp>Galgócz</sp>),
By i ung. Komitat Neutra, ved Waag, Biflod til
Donau, Knudepunkt paa Jernbanelinien
Pressburg-Sillein, er forbundet med den lige overfor
liggende, som Straffeanstalt tjenende Leopoldstadt
(Lipótvár) ved en lang Træbro og har
c. 9000 mest kat., slovakiske Indb. I Greverne
Erdödy's ny, prægtige Slot findes storartede
Kunstsamlinger. F. har et Franciskanerkloster
og Handel med Bygningstømmer og Kvæg.
<i>G. Ht.</i>
</chapter>

<chapter name="Freiwaldau">
<b>Freiwaldau</b> [fra^i↱valda^u], By i østerrigsk
Schlesien, Hovedstad i Bezirkshauptmannschaft
F. i en smuk Dal ved Biele og ved Jernbanelinien
Hannsdorf—Ziegenhals, 440 m o. H.,
har betydelig Lærredsindustri og c. 6900 Indb.
I Nærheden findes Vandkuranstalten
Gräfenberg.
<i>G. Ht.</i>
</chapter>

<chapter name="Frej, Freia (d. s. s. Frey, Freya)">
<b>Frej</b>, <b>Freia</b>, d. s. s. <sp>Frey</sp>, <sp>Freya</sp>.
</chapter>

<chapter name="Fréjus">
<b>Fréjus</b> [fre↱зy.(s)]], By i det sydøstlige
Frankrig, Dept Var, Arrond. Draguignan (Provence),
ligger paa en Høj, 1 1/2 km fra Middelhavet i
den sumpede Egn, som gennemløbes af Argens.
(1906) 3430 Indb. F. er Bispesæde (siden 4.
Aarh.) og har et Seminarium og et Mus. for
rom. Antikviteter. Domkirken er delvis fra
12. Aarh. — F. er den romerske Koloni <i>Forum
Julii</i>, der grundlagdes af Cæsar, og hvis Havn
Augustus gjorde til Station for den
rom.-galliske Flaade, og mange Ruiner, som et
Amfiteater, en Akvædukt, Termer, Rester af de store
Havnekajer, et Fyrtaarn m. m., minder om
dens Storhedstid. Men Havnen tilsandede,
Flodaflejringerne fjernede Byen fra Kysten — man
ser nu Resterne af den rom. Havn midt inde i
Byens Haver. Saracenerne ødelagde Byen 940.
I den nærliggende Fiskerby St-Raphaël
(c. 5000 Indb.) gik Napoleon i Land 9. Oktbr 1799,
da han vendte tilbage fra Ægypten, og samme
Sted gik han om Bord 27. Apr. 1814 for
at drage til Elba.
<i>G. Ht.</i>
</chapter>

<chapter name="Freke">
<b>Freke</b> (ɔ: den graadige), en af Odin's
Ulve.
</chapter>

<chapter name="Frekvens">
<b>Frekvens</b> (af lat. <i>frequentia</i>), talrigt Besøg,
Tilløb, Hyppighed; <sp>frekvent</sp>, hyppig, stærkt
besøgt, stærkt befærdet; <sp>frekventere</sp>,
besøge hyppig og regelmæssig.
</chapter>

<chapter name="Frekvensmaaler">
<b>Frekvensmaaler</b> er et Apparat, som viser
Periodetallet af en elektrisk Vekselstrøm. Det
nu praktisk talt eneraadende System beror paa
en Resonansvirkning. Det bestaar af en Række
Staaltunger, som er afstemt til hvert sit
Svingningstal. Hele Rækken af Staaltunger paavirkes
af en Elektromagnet, som faar Strøm gennem
sine Vindinger fra det vedk. Vekselstrømsnet,
hvorved den Tunge, hvis Svingningstal stemmer
med Vekselstrømmens Periodetal, gør et
stort Udsving, medens Nabotungerne enten gør
et meget mindre Udsving ell. staar helt stille.
Hver Tunge bærer en hvid firkantet Skive, som
tydelig viser Tungens Svingning. Fig. 1 viser
Systemet i Aktieselskabet Hartmann & Braun's F.
Til venstre ses Gennemsnit gennem
Elektromagneten mellem to Rækker Tunger.
Til højre ses den ene Række af Tunger. Fig. 2 er
et Fotografi af en Række paa i alt 13 Tunger.

<img>Fig. 1.</img>

<img>Fig. 2.</img>

<img>Fig. 3.</img>

<img>Fig. 4.</img>
