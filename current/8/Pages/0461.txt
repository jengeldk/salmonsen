<chapter name="forcere Sejl">
<b>forcere Sejl</b> (<sp>Søv.</sp>), at føre flere eller
større Sejl, end Kulingen egl. tillader, for at
vinde hurtigere frem. Skibet løber derved den
Fare at sejle Rejsningen over Bord ell. at
kuldsejle.
<i>H. E.</i>
</chapter>

<chapter name="Forcherit">
<b>Forcherit,</b> en af Auripigment gulfarvet
Varietet af Mineralet Opal, fra Steiermark.
<i>(N. V. U.). O. B. B.</i>
</chapter>

<chapter name="Forchhammer">
<b>Forchhammer</b> [↱fårkam<sub>ə</sub>r], en fra Tyskland
stammende Slægt, hvis ældste kendte Mand,
<sp>Sebald F.</sp>, 1640 nævnes som Guldsmed i
Kiel. En af hans Efterkommere, Rektor i
Tønder og Leder af Lærerseminariet der, <sp>Johan
Ludolph F.</sp> (1764—1810), som var en meget
dygtig Pædagog, blev Fader til <i>Dr. med.</i>
<sp>Thomas Otto F.</sp> (1792—1827), til
Prof., Konferensraad, <i>Dr. phil.</i> <i>Joh. Georg F.</i> (s. d.), der
begge har efterladt Afkom, til Advokat i Kiel,
Justitsraad, <i>Dr. jur.</i> <sp>Aug. Fr. Wilh. F.</sp>
(1797—1870), bl. a. Forf. af en Bog om
Hertugdømmernes Historie efter Reformationen, og
endelig til Prof., Gehejmeregeringsraad, <i>Dr. phil.</i>
<sp>Peter Wilh. F.</sp> (s. d.); de to sidste var
barnløse. Nævnte J. G. F. var Fader til
Rektor, <i>Dr. phil.</i> <sp>Johannes Nic. Georg F.</sp>
(s. d.), bl. hvis Børn skal nævnes <i>Dr. phil.</i>
<sp>Johannes Georg F.</sp> (s. d.),
Sproglærerinde <sp>Henni F.</sp> (f. 1863), der har virket for
Kvindesagen, og som bl. a. blev Vicepræsident i
Hovedbestyrelsen for det internationale
Kvinderaad 1914, Lægen <sp>Holger F.</sp> (f. 1866), som
var Overlæge ved Finsen's med. Lysinstitut
1899—1911. Operasanger <sp>Ejnar F.</sp> (s. d.) og
Stemmefysiologen <sp>Jørgen Ebbesen F.</sp> (f.
1873).
<i>P. B. G.</i>
</chapter>

<chapter name="Forchhammer, Ejnar">
<b>Forchhammer</b> [↱fårkam´<sub>ə</sub>r], <sp>Ejnar</sp>,
Operasanger, Tenor, f. i Kbhvn 19. Juni 1868,
Student 1887, <i>Cand. mag.</i> 1894, tog samtidig
Undervisning i Sang hos Miskow i Kbhvn, senere
hos Tørsleff i Leipzig og Sbiglia i Paris, og
debuterede 1895 i Lübeck som Lohengrin;
1896—1902 ansat i Dresden, derefter i Frankfurt
a/M., 1912 kgl. Hofoperasanger i Wiesbaden.
Har væsentlig sunget Tenor-Partierne i
Wagner's Musikdramaer, men derhos ogsaa de
andre store Tenor-Partier som Pedro i »Dalen«,
Canio i »Bajadser«, Florestan i »Fidelio« o. s.
v. F. har ogsaa litterært gjort sine musikalske
og musikhistoriske Evner frugtbringende ved
Afh. i Blade og Tidsskr og Skr. »Om Richard
Wagner og hans Tannhäuser« (Kbhvn 1910).
<i>S. L.</i>
</chapter>

<chapter name="Forchhammer, Emanuel">
<b>Forchhammer</b> [↱fårkam´<sub>ə</sub>r], <sp>Emanuel</sp>,
Orientalist, f. 12. Marts 1851 i Schweiz, d. 26.
Apr. 1890. F. studerede Medicin i New York,
hvor han ogsaa tog Doktorgrad og blev
Assistent ved et Hospital. Derpaa levede han fl. Aar
bl. Vestens Indianere for at lære deres Sprog.
1875 vendte han tilbage til Europa, hvor han
i det armeniske Kloster San Lazzaro ved
Venedig lærte Armenisk og til 1878 i Leipzig
studerede orientalsk Filologi. 1879 blev han
udnævnt til Prof. i Pali i Rangoon. Han
gennemforskede nu med utrættelig Iver de
buddhistiske Klostres Biblioteker for at samle
Haandskrifter, studerede de forsk. Sprog i Birma og
foretog Udgravninger og arkæologiske
Undersøgelser, særlig i de gl. Tempelstæder Arakan
og Pagan. Værker: En systematisk Fortegnelse
over de af ham i Birma samlede gl.
Haandskrifter (1882), <i>Notes on the early history and
geography of British Burma</i> (1883—84), <i>Sources
and development of Burmese Law</i> (1885),
Bidrag til Jardine's <i>Notes on Buddhist Law</i>
(1882—83) og Afh. over de birmanske Sprog i <i>Indian
Antiquary</i>. Meget har han efterladt sig, som
henligger uudgivet.
<i>(S. S.). D. A.</i>
</chapter>

<chapter name="Forchhammer, Johan Georg">
<b>Forchhammer</b> [↱fårkam´<sub>ə</sub>r], <sp>Johan Georg</sp>,
dansk Geolog, f. 26. Juli 1794 i Husum, d. 14.
Decbr 1865 i Kbhvn. F., hvis Interesse for
Naturvidenskaberne tidlig var blevet vakt, var
1810—15 Elev
paa Apoteket i
Husum,
hvorefter han
begyndte at
studere Fysik,
Kemi og Farmaci
ved Kiels
Universitet;
samtidig
beskæftigede han sig
meget med
Mineralogi, for
hvilket Fag
han nærede
særlig Interesse.
I Kiel stiftede
han 1816
Bekendtskab med
den danske
Dronnings
Livlæge, J. D. Brandis, som var stærkt optaget
af et projekteret Anlæg af et Gasværk i Kbhvn,
hvis Ledelse han tænkte at overdrage til F.
Denne rejste derfor 1818 til Kbhvn. Planen
om Gasværket blev dog opgivet for den Gang,
men F. kom nu i Berøring med H. Chr. Ørsted,
hos hvem han blev kem. Assistent. Da det
Aug. 1818 blev overdraget Ørsted og L.
Esmarch at undersøge Bornholms geol. Bygning,
navnlig for at lære de derværende Kullag og
jernholdige Aflejringer at kende, blev F.
anmodet om at deltage i dette Arbejde, og denne
Undersøgelse, der udførtes 1818—19, fik
afgørende Bet. for F.'s senere Studier. Af de
offentliggjorte Beretninger fremgaar, at F. har
haft en meget væsentlig Del i Resultatet. 1820
forsvarede F. en Afh. <i>De mangano</i> for den
filos. Doktorgrad, og han rejste derefter med
Stipendium til England og Skotland, hvor han
studerede ikke alene geol. Forhold, men ogsaa
tekn. Virksomheder, som der kunde tænkes at
være Mulighed for at omplante til Danmark.
Desuden kom han her i Berøring med fl. af
Datidens mest fremragende Naturforskere
(Davy, Dalton, Jameson o. fl.). Fra Skotland
rejste F. til Færøerne, hvis Basalt- og
Kuldannelser han undersøgte. Aaret efter sin
Hjemkomst fik han (1822) Ansættelse som
Farvelaborant ved den kgl. Porcelænsfabrik, og 1823
blev han Lektor i Kemi og Mineralogi. Ved den
polytekniske Læreanstalts Oprettelse 1829
ansattes han her som Lærer i de samme Fag, og
efter Ørsted's Død var han tillige Direktør for
Læreanstalten; desuden udnævntes han 1831 til

<img>J. G. Forchhammer.</img>
