<sp>Formalin</sp>, <sp>Formol</sp>. F., der baade som
Damp og i Opløsning virker dræbende over for
lavere Organismer, finder udstrakt Anvendelse
som Desinfektionsmiddel, som
Konserveringsmiddel for anatomiske Præparater, samt som
Hærdningsmiddel, idet det har den
ejendommelige Egenskab at hærdne Æggehvide til en
haard, elastisk, i Vand uopløselig Masse og Lim
til en haard, sprød og uopløselig Substans.
<i>R. K.</i>

Til Desinfektion af Boliger o. a. Rum ved
Hjælp af Formalin var navnlig tidligere
<sp>Breslau-Metoden</sp> meget benyttet; udarbejdet
af C. Flügge i Breslau. Ved Metoden udvikles
Formalindamp af en fortyndet vandig
Formalinopløsning, uden at der indtræder Polymerisering
(og dermed ringere Virkning) af F. Bedst egnet
til Desinfektion er en vandig Opløsning med
7—8 % F.-Indhold (fremstillet ved Fortynding
af den i Handelen værende »Formalin«, som
indeholder c. 40 % F., i Forholdet 1 Del
Formalin + 4 Dele Vand). En saadan Opløsning
bevarer under Fordampningen Forholdet
mellem F.-Indhold og Vand paa det nærmeste
uforandret. Breslau-Apparatet bestaar af en
flad Kobberkedel med ret snæver
Udstrømningsaabning i Laaget. Kedlen med
Formalinfortyndingen ophedes ved Hjælp af en
Spirituslampe. Den samtidig med F. i rigelig Mængde
udviklede Vanddamp bevirker den for
Desinfektionseffekten nødvendige Fugtighed i
Rummet og paa Overfladen af de deri værende
Genstande. En paalidelig Desinfektion med
Breslau-Metoden naas ved Anvendelse af 2 1/2 g F. til
hver m<sup>3</sup> Rum i Løbet af 7 Timer, med den
dobbelte Mængde F. i Løbet af 3 Timer. Som
overalt ved Desinfektion med F. maa alle
Revner og Sprækker (ved Vinduer, Døre etc.)
tættes saa omhyggeligt som muligt, før F.-Dampen
udvikles. Efter endt Desinfektion indledes i
Rummet (gennem Nøglehul e. l.) en til den
fordampede F.-Mængde svarende Mængde
Ammoniakdamp, der hurtig forener sig under
Dannelse af Hexametylentetramin, der er
fuldstændig lugtfrit og uskadeligt for Mennesker,
saaledes at Rummet straks efter kan tages i
Brug. M. H. t. den efter Rummets Kubikindhold
nødvendige Mængde Formalin, Vand, Spiritus
og Ammoniak henvises til Tabel i <sp>Függe</sp>'s
»Grundriss der Hygiene«, 5. Opl. 1902, Side 570.
<i>O. T.</i>

Formalin har i de senere Aar fundet en stedse
stigende Anvendelse til Bekæmpelse af
Plantesygdomme. Det anvendes til Afsvampning af
Saasæd, Græsfrø, Sellerifrø, Bønner m. m., til
Desinfektion af Jord i Drivhuse, Drivbænke og
Frøbede, til Sommersprøjtning mod Meldug, til
Vintersprøjtning mod Meldug (f. Eks.
Stikkelsbærdræberen) og Skurv, til Desinfektion af
Frugt o. l.
<i>F. K. R.</i>
</chapter>

<chapter name="Formalin (se Formaldehyd)">
<b>Formalin,</b> se <sp>Formaldehyd</sp>.
</chapter>

<chapter name="Formalisme">
<b>Formalisme</b> (lat.) betegner — som Regel
med nedsættende Bibetydning — en
Tilbøjelighed til ell. Udslag af en Tilbøjelighed til at
lægge Vægt paa værdi- ell. betydningsløse
Former.
<i>Edg. R.</i>
</chapter>

<chapter name="formaliter">
<b>formaliter</b> (lat.), i Overensstemmelse med
Formen; ogsaa (modsat realiter): for saa vidt
Formen angaar, formelt.
<i>A. B. D.</i>
</chapter>

<chapter name="Formaliteter">
<b>Formaliteter</b> (lat.), vedtagne ydre Former,
Biomstændigheder; Omsvøb, unødige Ophævelser.
</chapter>

<chapter name="Formalitetsprocedure">
<b>Formalitetsprocedure</b> [-↱dy.r<sub>ə</sub>], i
Modsætning til Realitetsprocedure, vil sige den Del af
Procesforhandlingerne, der omhandler, hvorvidt
Retten er kompetent til at dømme i Sagen, ell.
hvorvidt de processuelle Former — disse tagne
i videste Forstand — er behørig iagttagne,
altsaa f. Eks. cm Sagen overhovedet hører for
Domstolene og ikke er Administrationssag, om
den er anlagt ved rette Værneting, om
Stævningen har det rette Indhold, om den er
behørig forkyndt, om den, der møder for en
Part, er berettiget til at repræsentere denne,
om en Anstand skal bevilges ell. ej, om Sagen
skal afvises som alt tidligere paadømt o. s. v.
o. s. v. Alle moderne Procesreformer er gaaede
i Retning af at begrænse F. til det mindst
mulige. Den danske Civilproces befinder sig dog
endnu paa det Standpunkt, at visse Formfejl
giver Modparten en ubetinget Ret til at faa
Sagen afvist, uden Hensyn til om Fejlen i
Virkeligheden har haft praktisk Bet.
Retsplejeloven af 11. Apr. 1916 indeholder derimod en
Række Bestemmelser til Afværgelse af urimelige
Formalitetsindsigelser. Bl. a. bestemmes det
i § 413, jfr § 438, at saadanne Klager over
Behandlingen i forrige Instans, som efter Sagens
Stilling ved Appelretten er uden reel Bet. for
vedk. Part, kan af Appelretten lades ude af
Betragtning.
<i>E. T.</i>
</chapter>

<chapter name="Formalkontrakt">
<b>Formalkontrakt</b> ɔ: formbunden Kontrakt.
Efter den justinianeiske Romerret var det
Hovedreglen, at ingen Kontrakt gyldig kunde
indgaas uden i en bestemt Form, nemlig under
Formen af <i>stipulatio</i> (s. d.) — en Regel,
hvorfra der dog efterhaanden hjemledes mange i
det praktiske Liv saare vigtige Undtagelser,
som Real- og Konsensualkontrakterne
(Depositum-, Laan-, Pant-, Leje-, Køb- og
Salgskontrakten m. m.).
<i>K. B.</i>
</chapter>

<chapter name="Formamid">
<b>Formamid,</b> HCO.NH<sub>2</sub>, er Myresyrens Amid.
Det fremstilles lettest ved at opvarme
Ammoniumformiat i lukkede Rør til 230°. Det er
en farveløs, olieagtig Vædske, som koger ved
c. 200°; dog lader det sig kun i Vakuum
destillere ganske uforandret.
<i>E. K.</i>
</chapter>

<chapter name="Forman">
<b>Forman,</b> C<sub>10</sub>H<sub>19</sub>O.CH<sub>2</sub>Cl, er en kloret
Metylæter af Menthol og en farveløs, stærkt
lysbrydende Olie. Det spaltes af Fugtighed i
Menthol og Formaldehyd. Det anvendes til
Indaanding ved katarrhalske Affektioner i Luftvejene,
ofte blandet med indifferente Stoffer som
Mandelolie o. a.
<i>E. K.</i>
</chapter>

<chapter name="Formand (se Dirigent)">
<b>Formand,</b> se <sp>Dirigent</sp>.
</chapter>

<chapter name="Formandskab">
<b>Formandskab</b> er i Norge en særegen
Afdeling af Bystyret ell. Herredsstyret
(Kommunestyret). F. vælges af og iblandt Medlemmerne
af Repræsentantskabet og bestaar af
Fjerdeparten af Repræsentanterne. F. afgør paa egen
Haand adskillige Sager og forbereder de
Sager, som skal forelægges det samlede
Kommunestyre. L. 14. Jan. 1837 med en Række senere
Tillægslove.
<i>K. Ø.</i>
</chapter>

<chapter name="Formanilid">
<b>Formanilid,</b> CHO.NH.C<sub>6</sub>H<sub>5</sub>, er Myresyrens
Anilid. Det fremstilles ved Ophedning af Anilin
med Myresyre ell. med Oksalsyre. Det er et
fast, farveløst, krystallinsk Stof, som smelter
