<chapter name="Eggers, Olga">
<b>Eggers,</b> <sp>Olga</sp>, dansk Forfatterinde, ovenn.'s
Datter, Enke efter Prof. i Filosofi Ant.
Thomsen, f. 31. Decbr 1877 paa Skt Thomas i
Vestindien. Hun debuterede 1906 med den mindre
Roman »Byen med de grønne Tage«, og har
siden udfoldet en stor og ret vidtspændende
Virksomhed som Romanforfatterinde
(»Zigeunerblod«, »Moderne Ægteskab«, »Penge« m. fl.). Af
hendes hist. Romaner er den om »Catarina
Cornaro, Venedigs Datter« (1908) den betydeligste;
mest personlig farvede er »En grim Kvindes
Bekendelser« (1909) og »Af en Ensoms
Optegnelser« (1910).
<i>J. Cl.</i></chapter>

<chapter name="Eggert Olafsson">
<b>Eggert Olafsson,</b> se <sp>Olafsson</sp>, Eggert.</chapter>

<chapter name="Eggleston, Edward">
<b>Eggleston</b> ['æg£st<sub>ə</sub>n], <sp>Edward</sp>, amer. Forf.
(1837-1902). Han havde kun haft en temmelig
kort Skolegang, men lærte sig selv fl. Sprog.
En Tid var han omvandrende Metodistpræst i
den sydlige Del af Indiana, senere i fl. Aar
Bibelselskabets Agent i Minnesota. Var saa
atter en Tid Præst og Journalist i Brooklyn, men
trak sig 1879 tilbage, helt optaget af sit
Forfatterskab. Flg. den Regel, at Forf. kun bør
skildre, hvad han har set, udgav han 1871 <i>The
Hoosier Schoolmaster</i>, der giver et meget tro
Billede af Livet i Veststaterne i den første Tid.
Senere følger saa <i>The End of the World</i> (1872);
<i>Mystery of Metropolisville</i> (1873); <i>The Circuit
Rider</i> (1874); <i>The Graysons, A story of Illinois</i>
(1888), en realistisk Skildring af Livet blandt
Nybyggerne med Abraham Lincoln som en af
Personerne; <i>The Faith Doctor</i> (1891), der
behandler Christian Science o. l. Fænomener. En
Tid redigerede han <i>The Sunday-School
Teacher</i>, og hans Bøger lider noget under et Hang
til moral-pædagogisk Understregning. Flere af
hans Bøger er overs. paa Dansk.
<i>I. O.</i></chapter>

<chapter name="Eggmühl">
<b>Eggmühl</b> ['ækmy.l], Landsby i Nedrebayern,
ved Floden Store-Laber, c. 21 km SSØ. f.
Regensburg. Byen er kendt p. Gr. a. den der
stedfundne Kamp 22. Apr. 1809 mellem
Franskmændene og Østerrigerne. Efter at have slaaet
den østerr. Hærs venstre Fløj ved Abensberg,
afskaaret den fra Hovedstyrken og tvunget den
tilbage paa Isars højre Bred ilede Napoleon,
idet han overlod Forfølgelsen til Bessières, med
Lannes', Masséna's og Vandamme's
württembergske Korps samt 2 Rytterdivisioner 22. Apr.
mod E. for at understøtte de mellem Donau og
Store-Laber efterladte og af Ærkehertug Karl
truede 2 fr. Korps (Davout og Lefèbvre).
Ærkehertugen, der 20. Apr. havde besat
Regensburg, truede den 21. i en Stilling S. f. denne
By med 4. Armékorps Napoleon i Flanke og
Ryg og haabede ved en Fremrykning at kunne
sætte sig i Besiddelse af Vejen til Donauwörth.
Davout og Lefèbvre standsede imidlertid
Ærkehertugen den 21., og da denne den 22. kort
efter Middag rykkede frem til Angreb i 3
Kolonner i Retning af Peising og Abach, angrebes
hans venstre Fløj - 4. Korps under
Rosenberg - ved E. ud paa Eftermiddagen af den
tililende fr. Hovedhær under Napoleon. E.
stormedes af Vandamme's Korps, og Østerrigerne
kastedes tilbage gennem de S. f. Regensburg
liggende Skove. Ærkehertug Karl, der straks
ved Fægtningens Beg. standsede Fremrykningen
paa sin højre Fløj, søgte ved sit samlede
Rytteri at dække Tilbagetoget til Regensburg; men
ogsaa dette kastedes tilbage efter en blodig Kamp
af de fr. Rytterdivisioner. Den 23. tog
Franskmændene Regensburg, og Østerrigerne fortsatte
Tilbagetoget til Böhmen, hvorefter Vejen til Wien
kun dækkedes af faa og demoraliserede
Tropper. Davout udnævntes for sit Forhold under
Kampen til Fyrste af E. Tabene kendes ikke nøje,
men angives for Østerrigerne til c. 6000 Mand,
Fanger inklusive. Østerrigerne mistede desuden
16 Kanoner. Franskmændenes Tab anslaas til c.
3000 Mand.
<i>B. P. B.</i></chapter>

<chapter name="egg-shells">
<b>egg-shells</b> ['eg-'∫elz] er det eng. Udtryk for
et hvidt, særlig kin. Porcelæn, der har en
æggeskallignende Overflade.
<i>Arn. K.</i></chapter>

<chapter name="Egham">
<b>Egham</b> ['eg<sub>ə</sub>m], By i det sydlige England,
Surrey, ligger ved Themsens højre Bred 32
km VSV. f. London ved London- & South
Western-Jernbanen. (1911) 12551 Indb. Den er
særlig kendt for sine to storslaaede, af den rige
Pillefabrikant Holloway stiftede Anstalter: et
Sanatorium for Sindssyge af Mellemklassen
(oprettet 1885) og en Højskole (College for Women,
oprettet 1886) for 250 kvindelige Studerende.
Paa den nærliggende Cooper Hill fandtes den
1871 grundlagte ind. Ingeniørskole, som
nedlagdes 1906. - Langs Themsen strækker sig
Engen Runnymede, og ud for denne
<sp>Magna-Charta-Øen</sp>, hvor Kong Johan 1215
undertegnede det eng. Frihedsbrev.
<i>G. Ht.</i></chapter>

<chapter name="Eghavnen">
<b>Eghavnen,</b> Svendborg Sund, Flakket paa
Østsiden af Taasinge, N. f. Valdemar-Slot. God
Ankerplads paa 4 à 5 m Vand.
<i>G. F. H.</i></chapter>

<chapter name="Eghjorte">
<b>Eghjorte</b> (<i>Lucanidæ</i>), Underafdeling af
<sp>Lamellicorniernes</sp> (de bladhornedes) Fam.,
kendelig paa de knæede, 10-leddede Følehorn
med langt Rodled og de ubevægelige Endeled,
indadtil sav- ell. kamformet udvidede. Det er
en navnlig i Troperne optrædende Fam., der i
Danmark er repræsenteret af 4 Arter: E.
(<i>Lucanus cervus</i>), Bøghjorten (<i>Dorcus
parallelepipedus</i>), den blaa E. (<i>Platycerus caroboides</i>)
og Valsehjorten (<i>Sinodendron cylindricum</i>). E.,
der ær Danmarks største Bille, og hvis Han
udmærker sig ved de mægtige Horn, er en i Ege-
og Bøgeskove sjælden Form, de 3 andre derimod
ret alm., navnlig Bøghjorten. Alle lever de som
Larver og Pupper i trøsket ell. halvtudgaaet
Træ, i hvilket de ogsaa træffes som fuldt
udviklede Dyr. Som Larver ernærer de sig af
Træet, som fuldvoksne Dyr særlig af de Safter,
der udflyder paa Træernes Stammer og fra
Stubbene. De flyver i Parringstiden ofte i klart
Solskin, men er dog nærmest Skumringsdyr.
Ingen herhenhørende Form kan betragtes som
skadelig. Illustr., se farvetrykt Tavle »Biller«,
Fig. 22 og 23.
<i>C. W.-L.</i></chapter>

<chapter name="Egholm, 2 Øer">
<b>Egholm.</b> 1) Ø i Limfjorden i den østlige Del
af Nibe Bredning, c. 3 km VNV. f. Aalborg og
skilt fra Vendsyssel ved Nørredybet, hører til
Aalborg Amt, Kjær Herred, og udgør et eget
Sogn, Aalborg Frue Landsogn, som i gejstlig
Henseende hører til Aalborg Købstad. Den
meget lavtliggende Ø (højeste Punkt 1,7 m) er c.
6 km<sup>2</sup> (609 ha), er ikke meget frugtbar (c. 42
Tdr Hartkorn) og havde 1. Febr 1916: 24 Gaarde
