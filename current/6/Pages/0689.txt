rudimentære, og Bagkroppen, der er smal, tynd og
blødhudet, ender med 2-3 lange haarfine
Børster. Larverne, udstyrede med lukket
Trachésystem og store ydre Trachégæller, lever i
Ferskvand.

Hovedet bærer foruden de 3 Punktøjne 2 store
sammensatte Øjne, der ofte hos ♂ ved en
Tværfure er delte i 2 Afdelinger, af hvilke den
øverste er udstyret med større Facetter end den
nederste; Munddelene er rudimentære og ikke
i Stand til at gribe ell. tygge Føde, Antennerne
korte, dannede af 2-3 tykke Led og efterfulgte
af en traadfin, mangeleddet Svøbe. Af de 4
Vinger er Forvingerne altid størst, medens
Bagvingerne derimod enten helt kan falde bort
ell. bliver rudimentære. Nervernes Forløb er i
den nyere Systematik anvendt til at adskille de
forsk. Slægter fra hverandre. Benene er hos
nogle Former særdeles rudimentære,
manglende baade Skinneben og Fodled, hos andre
veludviklede med 5 Fodled. Hannens Forlemmer,
der altid er længere end Hunnens, slaas under
Parringsudflugten om dennes Forbryst. Den
lange, tynde Bagkrop ender bagtil hos Hannen i
et Par kraftige Gribetænger. Noget egl.
Æggerør findes ikke hos Hunnen, men 7. Segment
er undertiden svagt forlænget i en kort, rund
Tap. Den indre Bygning er meget
ejendommelig; Fordøjelseskanalen, der synes at mangle
Spytkirtler, er fyldt med Luft, aldrig med
Føde, og optager i sig et overordentlig stort
Antal malpighiske Rør. Saavel Sædledere som
Æggerør udmunder med hver sin Udførselsgang
for sig, henh. mellem 9. og 10. og mellem 7. og
8. Segment, et Forhold, der er enestaaende
mellem Insekterne og meget primitivt.
Trachésystemet er forsynet med 10 Aandehuller, 2 paa
Brystet og 8 paa Bagkroppen. - D.'s Liv som
fuldkomne Insekter varer for visse Former kun
nogle faa Timer, for de fleste et Par Dage, og
man har Eksempler paa, at D. er holdte i Live
i c. 3 Uger. De fleste af dem er Skumrings- ell.
Natdyr, som i et Par enkelte Sommernætter, ofte
i umaadelige Skarer, begiver sig paa deres korte
Bryllupsrejse, der altid ender med Hannens
umiddelbart paafølgende Død. Parringen
foregaar i Luften, Hunnen er øverst og flyver med
Hannen, hvis Bagkrop under Parringen er slaaet
op over Ryggen, og hvis Fodled, der drejes om
og opad, er slaaede om Hunnens Bryst. -
Æggene lægges i fersk Vand (en enkelt Form i
Brakvand) enten enkeltvis ell. i 2 Klumper.
Undertiden gaar Hunnen ned under Vandet og
lægger Æggene paa Vandplanterne, Hunnen dør i
saa Fald som oftest under Vandspejlet.

<sp>Døgnfluelarverne</sp> er selv for
Lægmanden ret velkendte Skabninger. Det er
slanke, smukke, snart gravende, snart svømmende
Dyr, hvis mest iøjnefaldende
Ejendommeligheder er de store ydre Gæller og de 3 ell. 2
lange, fjerformede Halebørster. Antennerne er
i Alm. temmelig korte; Kindbakkerne er forsk.
formede, snart lange og tynde (hos
Rovdyrene), snart korte og plumpe (hos Planteæderne).
Ogsaa 1. Par Kæber med en 2-4-leddet Palpe
er veludviklet. 2. Par Kæber kan mangle, men
er i Alm. til Stede udstyret med 2-3-leddet
Læbepalpe. Foruden 3 Punktøjne bærer Hovedet
2 store sammensatte Øjne. I Brystet er
Forbrystet stærkest udviklet, Benene er slanke Kravle-
og Gangben, 1. Benpar er hos sandgravende
Former særdeles stærkt udviklet. Bagkroppen
er lang og smal, endende bagtil i
Døgnfluelarvens pragtfulde Svømmeorgan, de 2 ell. 3 lange
fjerformede Børster. Disse, der ofte er meget
længere end Dyret selv, kan bevæges i alle
Retninger efter dets Forgodtbefindende.
Trachégællerne, der er anbragte snart paa Ryggen,
snart langs Siderne ell. langs Bugen, sidder som
Regel kun paa Bagkroppen, men kan ogsaa
(<i>Jolia</i>, <i>Rhitrogena</i>) sidde paa 1. Par Kæber ell.
ved Grunden af 1. Par Ben (<i>Jolia</i>). Ogsaa
Formen er meget forsk.; snart er det brede, flade
Blade, snart er de fingerformede, snart opløste
i talrige traadfine Grene; de er som oftest i
uafbrudt hurtig Bevægelse, men hjælper i det
store og hele næppe til ved Svømningen,
saaledes som man tidligere har antaget. Larverne
lever af Plante- og Dyredetritus samt
mikroskopiske Alger; selv er de Hovednæringen for
mange Fisk. Larverne synes at skifte Hud
særdeles hyppig (c. 20 Gange hos <i>Chloë</i>). Ved det
sidste Larvehudskifte forlader Larven Vandet,
kryber paa Bredden, faar sine store klare
Vinger og ligner i eet og alt et fuldt udviklet
Insekt; det er den dog ikke; efter kortere ell.
længere Tids Forløb - snart nogle faa Timer,
snart efter et Døgns Forløb - skifter Dyret
atter Hud, og først da er Dyret fuldvoksent,
forplantningsdygtigt. I dette Mellemstadium -
Subimago-Stadiet - er D. ofte flyvende og
næppe til at skelne fra det voksne Dyr. Meget ofte
skiftes Huden kun delvis, og Resterne af den
hænger i de faa Timer, Dyret lever som
forplantningsdygtigt Individ, blivende ved det, snart
ved Grunden af Vingerne, snart paa Benene som
Foderaler, ja hos visse Former synes
Subimago-Huden aldeles ikke at blive afkastet, men bliver
til Stadighed ud over hele Dyret. C. 55 Slægter
med c. 300 Arter er beskrevne; Gruppen er
spredt over hele Jordkloden. (<sp>Litt</sp>.: <sp>Eaton</sp>,
<i>A revision Monograph of Recent Ephemeridæ
or Mayflies</i> [Transac. Linn. Soc., 2. Ser., Bd. 3,
1883-88]).
<i>C. W.-L.</i></chapter>

<img>
Døgnfluehan og Døgnfluenymfe samt en af deres
Gæller, noget forstørret.</img>

