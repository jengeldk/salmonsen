han gav ovennævnte Navn. Grønlænderne
kalder Stedet <sp>Ekalumiut</sp>.
<i>G. F. H.</i>
</chapter>

<chapter name="Dronning Marie's Puller">
<b>Dronning Marie's Puller,</b> Store Bælt, 3 Sm.
SØ. f. Knudshoved ved Nyborg Fjord, mellem
<sp>Vresens Puller</sp> og <sp>Sprogø Puller</sp>.
Fl. Stenpuller, paa hvilke der er 6 m Vand,
adskilte ved Løb med 8 à 10 m.
<i>G. F. H.</i>
</chapter>

<chapter name="Dronning Pélé's Haar">
<b>Dronning Pélé's Haar</b> [-perles-] ell. <sp>Pélé's
Haar</sp> kaldes den fine, traadformede Lava, som
jævnlig opstaar i Kilaueas Krater (paa Havaii,
Sandwich-Øerne), idet Dampudvikling bringer
den seje, glødende Lava til at sprøjte, saa at
den trækkes ud til fine Glastraade. De enkelte
Traade er ofte kun 0,01 mm tykke, men kan
naa 1 m's Længde, og de er saa elastiske, at
Fuglene tager dem til Redebygning. Pélé er
Havaiis Skytsgudinde.
<i>(N. V. U.). O. B. B.</i>
</chapter>

<chapter name="Dronte">
<b>Dronte</b> (af holl. Oprindelse, Bet. usikker)
(<i>Didus ineptus</i> L.) kaldtes af de holl. Søfarende,
der 1598 kom til Mauritius, en stor vingeløs
Fugl, der fandtes i Mængde paa Øen. D. var af
Størrelse nærmest som en Kalkun, men havde
et højst besynderligt Udseende. Kroppen var
meget plump, særlig dens bageste Parti var
stærkt udviklet. Fødderne var lave, Næbbet
mægtigt, i Spidsen stærkt kroget. Fuglen var
beklædt med graa, dunagtige Fjer, Vingerne,
der var ganske ubrugelige til Flugt, var kun
korte, og Halen bestod af en Dusk af 5 krøllede
Fjer. Om Fuglens Levevis vides grumme lidt,
ikke stort udover, at den kun lagde eet Æg, var
lidet bevægelig og ganske frygtløs. Næppe 1 Aarh.
gik efter Hollændernes Opdagelse af Øen, før
den værgeløse Fugl var fuldstændig udryddet,
dels af Mennesker, som brugte den til Føde -
det berettes, at 3-4 D. skulde være nok til et
Maaltid til 100 Mennesker - dels af de paa
Øen indførte Pattedyr: Abe, Hund og særlig
Svin. De sidste Efterretninger om den levende
Fugl haves fra 1681. Da Hollænderne snart
efter forlod Øen, der senere blev besat af
Franskmændene, tabtes enhver Erindring om D. i den
Grad, at man endog betvivlede, at den
nogensinde havde eksisteret.

D.'s Stilling i Systemet var ukendt, indtil den
danske Zoolog <sp>J. Th. Reinhardt</sp> 1843 efter
et paa zool. Mus. i Kbhvn opbevaret Hoved
bestemte den som hørende til Duefamilien, en
Antagelse som i Beg. blev betvivlet, men er
bekræftet af alle senere Undersøgere.

D.'s besynderlige Udseende, som maatte falde
selv de ukyndige i Øjnene, gjorde det fristende
at afbilde den, og adskillige Tegninger findes,
gjorte af Søfarende, der saa den i dens
Hjemstavn. Hollænderne bragte ogsaa Fuglen levende
med til Europa, og paa talrige Malerier af den
flamske Maler <sp>Roeland Savery</sp> (1576-
1639) findes D. afbildet, utvivlsomt efter en
levende Fugl. Fra 1638 haves Beretning om en
levende D., som forevistes i London.

Kun enkelte Hoveder og Fødder er nu
tilbage af, hvad der i sin Tid blev bragt til
Europa af levende ell. døde D.; der haves iøvrigt
kun Beretning om et præpareret Skind af
Fuglen; det fandtes i Oxford, men blev senere
tilintetgjort, saa at kun Hoved og Fod endnu
eksisterer. Derimod er der nogle Gange i det
sidste halvhundrede Aar ved Undersøgelser
paa Mauritius skaffet talrige Skeletdele til Veje,
der har været Genstand for nøje Undersøgelser.
Paa den nærliggende Ø Reunion levede en nær

<img>Fig. 1. Dronte (<i>Didus ineptus</i>).</img>

<img>Fig. 2. Solitæren (<i>Pezophaps solitarius</i>).</img>
