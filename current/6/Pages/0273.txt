Toppunkterne paa et Keglesnit, hvis Linier parvis
skærer hinanden paa Keglesnittet, o. s. v.
<i>Chr. C</i>.</chapter>

<chapter name="Dobbeltforsikring">
<b>Dobbeltforsikring</b> foreligger, naar samme
Interesse i den samme Genstand er forsikret
samtidig hos fl. Forsikrere mod samme Fare,
saaledes at de enkelte Forsikringssummer
tilsammen overstiger den forsikrede Genstands
Værdi. Er der forsikret hos fl. Forsikrere, uden
at Forsikringsværdien er overskredet, foreligger
ikke Dobbelt-, men pro-rata-Forsikring. Da D.
i Modstrid med Forsikringens Formaal kan føre
til Berigelse, er den for samtlige afsluttede
Forsikringskontrakters Vedk. ugyldig, hvis den er
afsluttet i svigagtig Hensigt. Er den derimod
tegnet i god Tro, bliver kun den <sp>sidst</sp>
tegnede Forsikring ugyldig i det Omfang, i hvilket
der foreligger D., og er samtlige Kontrakter
afsluttede samtidig, hæfter hver af de fl.
Forsikrere kun for en Del af Erstatningen, idet
deres Ansvar reduceres efter hver enkelt
Kontrakts Forsikringssum i Forhold til samtlige
Kontrakters Forsikringssum. Det er selvfølgelig kun
i Skadeforsikringen, hvor Genstandene lader
sig vurdere med <sp>objektiv</sp> Nøjagtighed, at
Dobbeltforsikring kan finde Sted. Der kan ikke
blive Tale om en saadan i Livsforsikringen,
hvor Vurderingerne beror paa et rent
<sp>subjektivt</sp> Skøn.
<i>Chr. Th.</i>
</chapter>

<chapter name="Dobbeltforslag">
<b>Dobbeltforslag,</b> en musikalsk Forsiring, der
bestaar i, at den øvre og nedre Vekselnode
(s. d.) udføres hurtigt foran Hovednoden,
altsaa f. Eks.:
<i>S. L.</i>

<img></img></chapter>

<chapter name="Dobbeltfuga">
<b>Dobbeltfuga,</b> se <sp>Fuga</sp>.</chapter>

<chapter name="Dobbeltgas">
<b>Dobbeltgas.</b> Denne Betegnelse træffes i
Faglitteraturen anvendt paa to forsk. Maader: 1)
Til Betegnelse af den Blanding af Kulgas med
Tilsætning af indtil c. 20 % karbureret Vandgas, der
sendes ud fra de alm. Kulgasværker i Perioder,
hvor det er vanskeligt at holde Produktionen af
ren Kulgas paa rette Højde, ell., hvor den rene
Kulgas af en ell. anden Grund (daarlige Kul;
Kul, der ved Selvantændelse har mistet noget
af deres Evne til at give stærkt lysende Gas
o. l.) har for lav Lysstyrke. For denne
Blanding af Kulgas og karbureret Vandgas anvendes
dog nutildags hellere Betegnelsen
<sp>Blandingsgas</sp> (s. d. og <sp>Vandgas</sp>). 2) I den
seneste Tid betegnes som D. en Gasblanding,
der fremstilles i en <sp>Dobbelt-Generator</sp>,
hvis Konstruktion er angivet af Dr. Strache i
Wien. Denne Generator er temmelig høj, fyldt
med alm. Gaskul og foroven indrettet til
Forgasning af disse, men forneden bygget som en
alm. Koksgenerator. Ved intermitteret Drift
udvikles her en Blanding af Stenkulsgas og
Vandgas. Idet de til Koks omdannede Kul glider
ned i Generatorens underste Del og her delvis
omdannes til Vandgas, skulde der spares de
Varmeenheder, der ellers ved den alm.
Fremgangsmaade gaar tabt ved, at Koksene, der er
gloende, naar de kommer ud af Retorterne,
bliver slukkede af med Vand og derpaa igen
skal hedes op helt fra kolde af, naar de
benyttes i det alm. Vandgasværk. Brændværdien
af den udviklede D. skal kunne reguleres ved at
udtrække fl. ell. færre af Koksene, der glider
ned i Generatoren. En Konstruktion efter et
lgn. Princip er angivet af Englænderen Young.
Begge Systemer er endnu saa ny, at det er
vanskeligt at udtale nogen Dom om deres
fremtidige Bet.
<i>R. T.</i>
</chapter>

<chapter name="Dobbelt-Generator">
<b>Dobbelt-Generator,</b> Apparat til Udvikling
af 1) <sp>Dobbeltgas</sp> (s. d.) efter Strache's ell.
Young's System ell. 2) til Fremstilling af
<sp>Kraftgas</sp> (s. d.) af Brunkul, Tørv, Træ o. l.
Stoffer, der ikke nar saa rent Kulstofindhold
som Koks og Kul.
<i>R. T.</i>
</chapter>

<chapter name="Dobbeltgreb">
<b>Dobbeltgreb</b> kaldes den samtidige Angivelse
af to ell. fl. Toner paa et Strygeinstrument; de
frembringes derved, at Buen stryges over to
ell. fl. Strenge paa een Gang.
<i>S. L.</i>
</chapter>

<chapter name="Dobbeltgænger">
<b>Dobbeltgænger</b> kalder Folkeovertroen
saadanne levende Personer, som antages samtidig
at kunne optræde paa to forsk. Steder. Af de
samtidig hørte ell. sete to Skikkelser er dog kun
den ene Mennesket selv; den anden er et
Skinbillede, Fantom, og denne anden ikke-virkelige
Skikkelse kaldes da særlig Personens D.
Beretninger om D. kan forfølges tilbage til Oldtiden;
det siges saaledes allerede om Filosoffen
Pythagoras, at han er blevet set samtidig paa to
forsk. Steder. Undertiden antages D. at optræde
uden Personens Villie, ja endog imod hans
Ønske; i andre Tilfælde er det Personens levende
Ønske om at være et andet Sted, som medfører,
at hans D. ses der. I det mindste nær beslægtet
med denne sidste Form er det i de nordiske
Sagaer oftere omtalte Hamløberi (s. d.).

Til opr. at fremkalde Tro paa D. synes visse
Iagttagelser fra Drømmelivet at have givet en
nærliggende Anledning. Da man ofte henimod
Opvaagningen kan have en Fornemmelse af sin
egen liggende Stilling, medens man endnu
drømmer og ser sig handle i Drømmesituationerne,
saa har dette naturligt medført den Tro, at
Mennesket kunde dele sig, samtidig være to
Steder. Denne Antagelse er saa blevet bestyrket ved
forsk. andre Momenter, der varierer efter de
forsk. Former af D. Beretningerne om Tilfælde
af D. falder nemlig i 3 Grupper. Den ene
Gruppe udgøres af saadanne D., som kun en enkelt
Gang har vist sig. I disse Tilfælde er den sete
D. rimeligvis blot en Illusion ell. spontan
Hallucination, hertil hører fornemmelig de saakaldte
»Fantomer af levende« (<i>phantasms of the
living</i>), som varsler en nær forestaaende Død (se
<sp>Fantom</sp>). Den anden Gruppe udgøres af de
habituelle D., og Beretningerne om disse gaar
sædvanlig ud paa, at D. viser sig nogen Tid, 15
Min. til et Par Tim., før selve Mennesket
kommer til det paagældende Sted. Som oftest
optræder disse D. kun, naar vedk.'s Person ventes paa
Stedet, f. Eks. Manden i sit Hjem, Præsten ved
Kirken o. s. v.; følgelig beror Fænomenet her
ligefrem paa autosuggererede, saakaldte
»Forventnings«-Hallucinationer. Men har et
Menneske paa denne Maade først faaet Ry som D.,
vil Troen herpaa hos en overtroisk Befolkning
naturligvis føre til, at Vedk. jævnlig ses paa
Steder, hvor han ikke er og ikke kommer. Den
tredie Gruppe omfatter kun nogle faa Tilfælde,
hvor den virkelige Person og hans D. ses
samtidig tæt ved hinanden, baade af Personen selv
og af andre Tilstedeværende. Da Fænomenet kun
