Derimod blev han Febr 1858 Minister for
Kolonierne og Juni s. A. for Indien og gennemførte
nu en fuldstændig Omdannelse af dettes
overordnede Styrelse, hvad han allerede 1853 havde
tilraadet, men afgik Juni 1859 med de andre
konservative Ministre. Juni 1866 havde han
vigtig Del i at fremkalde det liberale Ministeriums
Fald ved et Ændringsforslag til dets
Valgreform, og han blev derefter Udenrigsminister
indtil Decbr 1868. Han hyldede aabent Læren
om Englands ubetingede Tilbageholdenhed i
Fastlandets Anliggender; førte Maj 1867
Forsædet paa London-Konferencen om
Storhertugdømmet Luxembourgs Neutralisering og
sluttede 1868 en foreløbig Aftale med Nordamerikas
Sendemand om Alabama-Sagens Løsning. Aaret
efter arvede han Peersværdigheden og ægtede
1870 Markis'en af Salisbury's Enke, Stifmoder
til den senere Førsteminister. Han afslog
Tilbudet om at være det konservative Partis
Leder, rimeligvis fordi han ikke fuldt ud delte
dets Grundsætninger, men overtog dog i Febr
1874 igen Udenrigsministeriet under Disraeli's
Styrelse. Under Forviklingerne i Tyrkiet
stræbte han ivrig efter en fredelig Løsning og
ønskede at hindre Indblanding fra europ. Magter;
men da dette ikke lykkedes, vilde han i det
mindste undgaa, at Kampen fik videre Omfang,
og trak sig Marts 1878 tilbage, fordi han
misbilligede Disraeli's (den senere Jarl
Beaconsfield's) krigerske Optræden over for Rusland.
Efter det konservative Partis Nederlag ved
Valgene 1880 udtalte han aabent sin Tilslutning
til Modpartiet og blev Decbr 1882 Minister for
Kolonierne; men da Gladstone bestemte sig til
at indrømme Irland Selvstyre, tog D. Afsked
Juni 1885 og hørte i sine sidste Aar til de
liberale Unionister. Han viste særlig Interesse for
de sociale Spørgsmaal (var 1892 Formand for
den store Arbejderkommission) og var ivrig for
at fremme Fagskoler og Folkebogsamlinger,
samt siden 1891 Kansler for Univ. i London.
Han havde tidligere været Rektor for Univ. i
Glasgow (1868-71) og Edinburgh (1875-80).
Derimod fornægtede han sin Slægts Kærlighed
til Sport og solgte dens berømte Stod.
Modsætningen imellem hans og Faderens Aandsretning
fik et godt Udtryk i en Anekdote om, at
Faderen paa Spørgsmaal om, hvorfor han ikke
havde givet sin Søn et Eksemplar af sin
Oversættelse af Iliaden, havde svaret, at han da
først maatte have ladet den indhæfte som »blaa
Bog«, da det var den eneste Gren af
Litteraturen, som Sønnen brød sig om. Paa sin Side
betegnede Sønnen Faderen som »meget kløgtig,
men forbandet uvidende«.

4) <sp>Frederick Arthur Stanley</sp>, foreg.'s
yngre Broder (1841-1908), var 1862-65 Officer
i Gården, men afgik som Kaptajn. Han valgtes
1865 til Underhuset som konservativ og
fortrængte 1868 Lord Hartington, den senere Hertug
af Devonshire, fra hans Kreds i Lancashire. Han
blev 1874 finansiel Sekretær i Krigsministeriet,
overflyttedes 1877 i samme Egenskab til
Skatkamret og blev Marts 1878 Krigsminister indtil
Apr. 1880, da hele Ministeriet gik af. Juni 1885,
da det konservative Parti igen kom til Magten,
blev han Minister for Kolonierne, dog kun et
halvt Aars Tid, og endelig Juli 1886
Handelsminister og samtidig ophøjet til Peer som Baron
Stanley. 1888-93 var han Generalguvernør i
Kanada, og da Broderen døde barnløs, blev
han 1893 Jarl af D.

5) Hans Søn, <sp>Edward George Villiers
Stanley</sp>, f. 1865, Underhusmedlem siden 1892
og finansiel Sekretær i Krigsministeriet 1900
-03, samt Generalpostmester Oktbr 1903-Decbr
1905, arvede 1908 Værdigheden som Jarl af D.
Under Verdenskrigen overtog han 1915 Ledelsen
af hele Rekrutudskrivningen.
<i>E. E.</i></chapter>

<chapter name=”Derbylit”>
<b>Derbylit,</b> et Mineral, af Sammensætning
6FeO,Sb<sub>2</sub>O<sub>5</sub>,TiO<sub>2</sub>; danner begsorte, rombiske
Krystaller, ofte korsformede Tvillinger; findes
i cinnoberførende Grus i Minas Geraes i
Brasilien.
<i>O. B. B.</i></chapter>

<chapter name=”Derbyshire”>
<b>Derbyshire</b> ['da.<sub>ə</sub>b<sub>i</sub>∫ə ell. 'də.b<sub>i</sub>-], Grevskab i
Mellemengland, begrænset af Shirene York,
Nottingham, Leicester, Stafford og Chester. 2666 km<sup>2</sup>
med (1911) 560013 Indb. ell. 210 pr. km<sup>2</sup>, altsaa
særdeles godt befolket. Shirets sydlige Del er
en bølgeformet Slette, frugtbar og vel dyrket;
mod N. hæver Landet sig i <sp>Peak-Bjergene</sp>,
som med Retning fra N. til S. gennemskærer
Shirets nordvestligste Del; de bestaar mest af
Kalkstene, er rige paa Huler (Peak-Hulen),
men nøgne ell. dækkede af Moser;
Bjergdalene er dog frugtbare og til Dels skovrige. Det
højeste Punkt er <sp>High Peak</sp> (636 m);
Hovedfloden er <sp>Trent</sp> med sin Biflod
<sp>Derwent</sp>. Lidt over 70 % af Arealet er under
Dyrkning. Mod N. er Faareavlen af Bet., mod
S. Hornkvægavl og Mejeridrift, og her dyrkes
store Mængder af Hvede og Byg. D.
eksporterer megen Ost til London. Bjergværksdriften
og Industrien spiller en stor Rolle. Det
vigtigste Mineral er Kul; Jernmalm indføres til
Udsmeltning, og der findes mange Højovne. Bly,
Zink og Gips udvindes i mindre Mængder; der
brydes store Mængder af Kalk. Af stor Bet. er
Tekstilindustrien, der omfatter baade Silke,
Bomuld og Uld. D. er ogsaa bekendt for sin
Porcelænsindustri. De vigtigste Jernbaner
tilhører Midland-Systemet. Trent &
Mersey-Kanalen fører gennem den sydl. Del af
Grevskabet. D. sender 7 Medlemmer til Parlamentet, og
Hovedstaden <sp>Derby</sp> 2 Medlemmer.
<i>G. Ht.</i></chapter>

<chapter name=”Dercums Sygdom”>
<b>Dercums Sygdom</b> ['də.k<sub>ə</sub>ms-], <i>adipositas
dolorosa</i>, er en Sygdom, hvis væsentlige
Symptom er, at der optræder udbredte
Fedtsamlinger, sædvanligt symmetriske og fordelte paa
en karakteristisk Maade. Sygdommen ledsages
oftest af Smerter, Træthed og psykiske
Forstyrrelser. Aarsagen til D. S. er ukendt; nogle har
ment, at den skyldtes en Lidelse af de
saakaldte endokrine Kirtler, andre anser dog dette
for meget usandsynligt. Navnet stammer fra
Amerikaneren Dercum.
<i>K. H. K.</i></chapter>

<chapter name=”Dere”>
<b>Dere</b> (tyrk.) betyder »Dal« og forekommer
sammensat i en Mængde geogr. Egennavne,
særlig paa Steder i det osmanniske Rige og i
dets tidligere Prov., f. Eks. Bujukdere ɔ: den
store Dal (den berømte Villaby ved Bosporus),
Topschidere ɔ: Kanonerdalen (Lystskov ved
Belgrad) o. s. v.
<i>J. Ø.</i></chapter>

<chapter name=”Derebeg”>
<b>Derebeg</b> (tyrk.) ɔ: »Dalens Fyrste« var en
Herskertitel, der tilhørte de tyrk.
