fredelig. Danske i England, bl. hvilke han var
opfostret, indrømmede han et vist Selvstyre. Dog
forsømte han ingenlunde Landets Forsvar; hans
Flaade bestod endog af 3600 Skibe. Et Udtryk
for hans Vælde var den højtidelige
Kongekroning i Bath 973, der havde Otto I's
Kejserkroning til Forbillede, og den efterfølgende
Kongefærd paa Floden Dee, hvor E. blev roet af 8
Underkonger. E.'s højre Haand var
Ærkebiskop Dunstan, som dog skal have ydmyget
Kongen, da han havde bortført en klostergiven
Mø. E. var en stor Lovgiver og haandhævede
streng Retspleje.
<i>H. O.</i></chapter>

<chapter name="Edgar Atheling">
<b>Edgar Atheling</b> ['edgə-'äþ<sub>ə</sub>£iŋ] (Ædling ɔ:
Kongeætling) var Sønnesøn af Edmund
Jernside. Da Budskabet om Harold Godwinson's
Fald kom til London (1066), valgte man her
E. A. til Konge; men han maatte overgive sig til
Vilhelm Erobrer. Senere flygtede han til Kong
Malcolm Canmore i England, der ægtede hans
Søster Margrete, og bemægtigede sig derfra
Northumberland (1069). Men da den danske
Flaade, som støttede dette Angreb paa Vilhelm
Erobrer, maatte forlade England, trak E. A. sig
tilbage og udsonedes senere med Vilhelm. 1097
indsatte han i Spidsen for en eng. Hær sin
Søstersøn Edgar til Konge i Skotland, drog
dernæst paa Korstog og deltog endelig i
Normannerhertugen Robert's Kamp mod sin Broder
Henrik I af England, blev fanget og førte fra
nu af en tilbagetrukken Tilværelse.
<i>H. O.</i></chapter>

<chapter name="Edgbaston">
<b>Edgbaston</b> ['edзbäst<sub>ə</sub>n], Forstad til
Birmingham.</chapter>

<chapter name="Edgecumbe, Mount">
<b>Edgecumbe, Mount</b> ['ma^unt-'edзk<sub>ə</sub>m], 1) se
<sp>Plymouth</sp>. - 2) (<sp>Putauaki</sp>), udslukt Vulkan
paa Nordkysten af Ny Zeelands Nordø, 792 m
høj, opdaget af Cook 1. Novbr 1769.
<i>M. V.</i></chapter>

<chapter name="Edgehill">
<b>Edgehill</b> ['edзhi£], Højdedrag i
Warwickshire, England, er over 200 m højt og falder brat
af mod NV.; det danner en Del af Vandskellet
mellem Severn og Themsen. Her stod 23. Oktbr
1642 det første (uafgjorte) Slag mellem Karl I
og Parlamentets Tropper.
<i>G. Ht.</i></chapter>

<chapter name="Edgewater">
<b>Edgewater</b> ['edзwå.tə], Forstad til New
York, ligger paa Staten Island og er
væsentligst beboet af New-Yorker-Købmænd. E. blev
1896 indlemmet i New York.
<i>H. P. S.</i></chapter>

<chapter name="Edgeworth, Francis">
<b>Edgeworth</b> ['edзwəþ], <sp>Francis</sp>, engelsk
Socialøkonom, f. 1845 i Edgeworthtown (Irland).
1880-91 virkede han som Prof., først i Logik,
fra 1888 i Nationaløkonomi ved King's College,
London; 1891 efterfulgte han Thorold Rogers
som Prof. i Nationaløkonomi ved Oxfords Univ.
E. er en grundig Kender af de mat.
Videnskaber og den teoretiske Statistik og tilhører den
teoretisk-mat. Retning inden for Økonomien, i
hvilken Henseende han fortrinsvis har
behandlet saadanne Problemer, der gennem
Anvendelsen af det mat. Tegnsprog aabner Mulighed for
en eksakt Behandling. Herhen hører hans
Hovedværk <i>Mathematical Physics</i> (1881). De fleste
Resultater af sine Studier har han
offentliggjort i Tidsskrifterne <i>Journal of the Statistical
Society</i> og <i>Economic Journal</i>, hvilket sidste han
redigerede fra dets Oprettelse 1891-1914.
<i>K. R.-H.</i></chapter>

<chapter name="Edgeworth, Henry Allen Essex">
<b>Edgeworth</b> ['edзwəþ], <sp>Henry Allen
Essex</sp>, irsk Gejstlig, f. i Edgeworthtown 1745, d. i
Mitau 22. Maj 1807, blev opdraget i Frankrig,
studerede hos Jesuitterne i Toulouse og blev
derefter i Paris oplært til Præst. Ludvig XVI's
Søster Elisabeth valgte ham til Sjælesørger, og
det var paa hendes Foranledning, at E., der
efter Kongedømmets Fald havde holdt sig
skjult, blev kaldet til Ludvig XVI i hans sidste
Timer. E. modtog uden Tøven det farefulde Kald,
han hørte Monarkens Skriftemaal, gav ham
Sakramentet og fulgte ham til Skafottet. Det
berømte Ord, »Søn af den hellige Ludvig, stig op
i Himlen«, som E. skal have tilraabt Kongen,
da Guillotinens Økse faldt, er en Fiktion. E.
kunde nu vente det værste, men for Prinsesse
Elisabeth's Skyld blev han endnu en Tid i
Paris og holdt sig derefter skjult paa forsk.
Steder. 1796 drog han til England, hvor han blev
modtaget med Højagtelse, og hvor Pitt tilbød
ham en Pension, som han dog ikke modtog. E.
drog derefter til Ludvig XVIII i Tyskland, blev
hans Kapellan og fulgte ham 1798 til Mitau i
Kurland. Han bortreves her af en Smitsot,
medens han plejede de fr. Krigsfanger. De
landflygtige Bourbon'er anlagde Sorg i Anledning af
hans Død. - E.'s Memoirer, som hovedsagelig
behandler hans Ophold i Paris i
Revolutionens Tid, er udgivne af C. Sneyd E. (London
1815); i fr. Overs. i Paris 1815.
<i>(F. J. M.). P. L. M.</i></chapter>

<chapter name="Edgeworth, Maria">
<b>Edgeworth</b> ['edзwəþ)], <sp>Maria</sp>, eng.
Forfatterinde (1767-1849). Faderen Richard Lovell
E., der ogsaa var Forf., var gift fire Gange og
blev Fader til 21 Børn. Sine første Aar tilbragte
hun dels i Oxfordshire, dels i London. Allerede
som Barn kom hun under Indflydelse af
Faderens Ven Thomas Day, Forf. til den
pædagogiske Fortælling <i>Sandford and Merton</i> og blev
stærkt interesseret i Opdragelsesspørgsmaal.
1782 flyttede hun med sin Familie til Irland,
hvor hun levede Resten af sit Liv; allerede s. A.
begyndte hun at oversætte Madame de Genlis'
<i>Adéle et Théodore</i>, en Samling Breve om
Opdragelse. Sammen med Faderen skrev hun <i>The
Parent's Assistant</i> (1800) i 6 Bd og <i>Early
Lessons</i> (1801). Men foruden af sin Virksomhed som
Forf. af pædagogisk Opbyggelseslitteratur var
hun i høj Grad optaget af de Menneskers Liv
og Færden, bl. hvilke hun levede, og som
Resultat af hendes Iagttagelser her udkom (1800)
anonymt <i>Castle Rackrent</i>, der sammen med <i>The
Absentee</i> (udkommet 1812 i <i>Tales of
Fashionable Life</i>, II Serie), er hendes betydeligste
Indskud i Litt. Den irske Bonde, der hidtil i
eng. Litt. væsentlig havde været et Farcemotiv,
er her opfattet med Sympati og Forstaaelse.
Hun var Veninde med Walter Scott, der
gennem disse og hendes andre irske Fortællinger
efter eget Sigende fik Impulsen til
Waverley-Serien. En anden af hendes Bøger bærer Titlen
<i>Moral Tales</i>, der godt kunde staa som
Fællestitlen for alt, hvad hun har skrevet, thi det er
mere Moralen, der dikterer Historien, end
omvendt. E.'s Værker udkom i 14 Bd 1825. 1848
og 1856, i 10 Bd 1870; adskillige af dem er
overs. paa fremmede Sprog, ogsaa paa Dansk.
(<sp>Litt</sp>: <sp>Francis Anne E.</sp>, <i>A Memoir of M.
E. with Selections from her Letters, ed. by her
Children</i> [3 Bd, 1867]; <sp>Helene Zimmern</sp>,
