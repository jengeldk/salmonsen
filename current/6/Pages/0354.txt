Galeerne, hvor hun modtog stærke og varige
Indtryk af ital. Maleri fra den ældre Renaissances
Tid. Under sit Pigenavn udstillede hun i Slutn.
af 1890'erne, først paa den fri Udstilling, senere
paa Charlottenborg, Portrætter, som vakte ikke
ringe Opmærksomhed ved dyb og alvorlig
Opfattelse og ved en Formsikkerhed, der maatte
forbavse hos saa ung en Kunstnerinde; det var
aabenbart, at D. havde saa skarpt et Øje som
faa, og at hun førte sit Redskab, tegnede sine
Konturer og modelerede Formerne med en
moden Mands Fasthed. Ved Siden heraf røbede
ikke alene hendes brunlig-brankede Kolorit, men
ogsaa til en vis Grad hendes Komposition - f.
Eks. Maaden, hvorpaa hun kunde stille et
Hoved op imod et væsentlig dekorativt Landskab,
hvis Dimensioner syntes smaa i Forhold til dette
- hvor stærkt hun havde fordybet sig i Studiet
af før-rafaeliske Florentinere, et Studium, der
gav hendes Frembringelser et vist »Galeripræg«.
Dette holdt sig op gennem Aarene; i sin senere
Produktion har den evnerige og dygtige
Kunstnerinde dog efterhaanden frigjort sig fra den
fremmede Paavirkning. Det første Værk af
hende, der tildrog sig alm. Opmærksomhed, var
vistnok Brystbilledet »En gammel Mand« (1899).
Derpaa er fulgt en lang Række Portrætter,
deriblandt meget interessante Billeder af unge
Kvinder, opfattede og gengivne med fin
psykologisk Sans, og mange Børneportrætter, der,
som »Min lille Søn Ole« (1904), vidner om den
kærligste Ømhed for og Indtrængen i Barnets
Væsen. I den ejendommelige »Eva«, der solgtes
til Tyskland, viste Kunstnerinden, med hvilken
Alvor og med hvor rigt Udbytte hun har gjort
sine Modelstudier. Med figurrige Kompositioner
har hun kun sjældent givet sig i Kast, men da,
i alt Fald en enkelt Gang, med afgjort Held;
det var 1907, da hun udstillede det store »En
Visit hos den unge Barselkone«, der indbragte
hende Thorvaldsen's Udstillingsmedaille;
Billedet af den unge lykkelige Moder, som med sit
Barn paa Skødet omringes af en Kreds af
lykønskende Slægtninge og Veninder, vakte stor og
berettiget Opmærksomhed ved sit rige sjælelige
Indhold og sin betydelige maleriske Virkning.
Det havnede i en sv. Privatsamling. Derpaa
fulgte en Række større og mindre Billeder, hvori
hun med stadig Forkærlighed fortsatte sin
Behandling af Børn og unge Kvinder, dels i sine
Genremalerier, »Moder og Barn«, »Ung Pige
med et Brev«, »Lille Pige i Balkjole« o. s. v.,
dels i sine Portrætter. Dernæst har hun med
afgjort Held givet sig af med Blomstermaleriet
og med dekorative Opgaver, tegnet hele
Udstyr til Værelser, lige fra Lofter, Vægge, Møbler
og Kaminer til Sølvgenstande. D. er Medlem af
Akademiet samt af Bestyrelsen for Tegneskolen
for Kvinder, »Kvindelige Kunstneres Samfund«
m. m.
<i>S. M.</i>
</chapter>

<chapter name="Dorph, Niels Vinding">
<b>Dorph,</b> <sp>Niels Vinding</sp>, dansk Skolemand
og Oversætter, f. i Stege 23. Marts 1783, d. i
Kbhvn 10. Novbr 1858. D. blev Student 1801,
tog 1804 teol., 1809 filol. Embedseksamen, og
blev s. A. Adjunkt ved Viborg Katedralskole,
senere Overlærer og 1829 Rektor i Horsens,
fra hvilket Embede han dog allerede 1833 tog
sin Afsked p. Gr. a. svækket Stemme. Han
levede derefter i Hovedstaden, beskæftiget med
æstetiske Sysler, Overs., Bearbejdelser for
Teatret; et Aars Tid, 1356-57, var han Direktør
for det kgl. Teater. Han har bl. a. skrevet en
i sin Tid meget benyttet lat. Grammatik, udg.
Horats og Vergil og et Leksikon i det
»rotvældske« Sprog og overs. Horats' Oder samt
Holberg's »Niels Klim« med hist. og litterære
Oplysninger af Werlauff. Men hvad der særlig
har bragt hans Navn til Efterverdenen, er den
Fortjeneste, han har indlagt sig af dansk Litt.
som forholdsvis smagfuld Overs. af Sofokles'
Tragedier, 4 af Æschylos' Tragedier og 4 af
Aristofanes' Komedier. Ved sit Venskabsforhold
til mange af det danske Aandslivs Bærere, som
Oehlenschläger, Mynster, Sibbern, Weyse og
Brøndsted (hvis »Rejse i Grækenland« han
besørgede udg.), har han tillige efterladt sig et
Minde om en noget undselig, fin og nobel
Karakter med levende aandelige, særlig æstetiske
Interesser.
<i>Cl. W.</i>
</chapter>

<chapter name="Dorph, Niels Vinding">
<b>Dorph,</b> <sp>Niels Vinding</sp>, dansk Maler, f.
19. Septbr 1862 i Haderslev, ved hvis lærde
Skole Faderen var Adjunkt. Efter at have staaet
et Aar i Malerlære og gennemgaaet Teknisk
Institut i Kbhvn, kom han 17 Aar gl til
Kunstakademiet, hvis Malerskole han dog forlod uden
Afgangsbevis for i nogle Aar at studere under
Krøyer og Tuxen. Sine første Billeder udstillede
han 1884, og nogle Aar senere vakte hans
»Lawn-Tennis« Opmærksomhed; for det fik han
1891 »hæderlig Omtale« paa den internationale
Udstilling i Berlin; Medaille tilkendtes ham 1893
paa Verdensudstillingen i Chicago for
»Maaneskinsnat«, et af de stemningsrigeste Arbejder
fra hans yngre Aar. Derefter fulgte
Hovedværkerne »Sommeraften« og »Villa i Maaneskin«
samt udmærket formede og skarpt
karakteriserede Portrætter. Henimod Slutningen af 19.
Aarh. gik der nogle Aar, i hvilke D. malede
forholdsvis lidt og kun udstillede et enkelt Arbejde,
det store og skønne »Badende Piger«, der
udmærkede sig lige saa meget ved Finhed i
Lufttoner og i det hele betydelige maleriske
Fortrin, som ved fremragende dygtig Brug af
Modellen og stilfuld Komposition. Siden 1903 har
han atter hørt til Charlottenborgs stadige og
betydelige Udstillere; nævnes bør fra dette Aar
det prægtige »Portræt af Moderen«, der
erhvervedes til Nationalgaleriet i Budapest. For
øvrigt har D. ved en Række omfattende
Portrætter, for en stor Del af kendte
Personligheder, erhvervet sig Navn som en af Fagets
bedste; særlig kan fremhæves Generalkonsul
Delcomyn (Odense Mus.), hvorfor Aarsmedaillen
tilkendtes ham første Gang,
Nationalbankdirektør Strøm (Kbhvn's Raadhus), Prof. J. L.
Heiberg, Raadmand P. Knudsen, Politikeren J. C.
Christensen, G. A. Hagemann (Privatbanken),
Lægen Prof. Jens Schou, Brygger Carl Jacobsen
(Industriforen.), af Kong Christian X har han
malet to Portrætter (Industriforeningen i Kbhvn;
Bryggeriforeningen). Til D.'s senere større
Kompositioner hører »Kain hører Guds Stemme«, to
Vægbilleder »Fra Saint Germain«, der 1907
hædredes med den Eckersberg'ske Medaille,
samt en Del udmærket komponerede og meget
stilfulde dekorative Værker som Landskaber
