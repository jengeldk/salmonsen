<chapter name="Diesel, Rudolf">
<b>Diesel</b> ['di.z<sub>ə</sub>l], <sp>Rudolf</sp>, tysk Ingeniør, f.
18. Marts 1858 i Paris af tyske Forældre, d.
1913. Ved Udbrudet af Krigen 1870 forlod
Faderen Paris og sendte Sønnen til Slægtninge
i Augsburg, for at han der kunde fortsætte sin
Skoleuddannelse. I Augsburg gennemgik D.
Industriskolen, og fortsatte senere sin
Uddannelse ved den tekniske Højskole iMünchen,
hvor han særlig studerede Termodynamik.
Efter at have fuldendt Studietiden ved
Højskolen 1879, blev D. ansat som Assistent
hos Professor von Linde. Han gik derefter
over i praktisk Virksomhed hos Firmaet
Sulzer i Wintherthur, indtil han kort Tid
efter blev ansat ved von Linde's
Virksomhed for Fabrikation, af Kølemaskiner som
Leder af Afdelingen i Paris. Senere
forflyttedes han til Afdelingen i Berlin, hvor han
forblev, indtil den videre Udvikling af den
Forbrændingsmotor, der bærer hans Navn,
foranledigede ham til udelukkende at hellige sig
denne Sag.

Lige siden Studieaarene havde D. arbejdet
paa at konstruere en mere økonomisk
Kraftmaskine end Dampmaskinen og Gasmaskinen.
Resultatet af sine Undersøgelser offentliggjorde
han 1893 i en Afh.: »Theorie und Konstruktion
eines rationellen Wärmemotors«, efter at han
ved Patent af 27. Aug. 1892 havde sikret sig
Udnyttelsen af sine Ideer. Efter
Patentbeskrivelsen var det karakteristiske ved den af D.
opstillede Forbrændingsproces, at en meget høj
Temp. frembragtes i Motorens Cylinder ved
Sammentrykning af Luft, og at pulveriseret
Kulstof derefter gradvis indførtes i Cylinderen
og forbrændtes isotermisk under en Del af
Stempelslaget. D.'s Arbejder vakte saa stor
Opmærksomhed i tekn. Kredse, at Firmaerne
Krupp i Essen og Maschinenfabrik Augsburg
besluttede at prøve D.'s Forbrændingsproces i
Praksis og at udvikle en brugbar Motor paa
dette Grundlag. I Maschinenfabrik Augsburg blev
der oprettet et særligt Laboratorium til
Forsøgenes Udførelse, og efter 4 Aars ihærdigt
Arbejde med Udførelse af Eksperimenter og
Bygning af Forsøgsmotorer, hvoraf de to første
maatte kasseres, lykkedes det 1897 D. i
Forening med fremragende Ingeniører ved nævnte
Fabrik at konstruere den første praktisk
brugbare D.-Motor (s. d.). Det havde under
Arbejdet paa Udviklingen af Motoren vist
sig nødvendigt at fravige D.'s oprindelige
Ideer paa flere Punkter, saaledes
benyttedes ikke Kulstøv, men Brændselsolie som
Brændstof i Motoren; den patenterede
Forbrændingsproces kunde ikke fuldstændig
følges, og Cylindervæggene maatte afkøles, men
Virkemaaden af Motoren dækkedes dog af D.'s
opr. Patent. D.-Motoren var et meget
betydeligt Fremskridt i Sammenligning med de
tidligere kendte Kraftmaskiner, den kunde
nyttiggøre c. 34 % af det tilførte Brændstofs
Brændværdi, medens der i Dampmaskinen kun kunde
nyttiggøres c. 15 % og i Gasmaskinen kun c.
23 % af Brændselets Brændværdi. D.'s Navn
er gennem hans Opfindelse knyttet til et af de
vigtigste Udviklingstrin i den moderne
Maskinteknik, og Opfindelsen er, som udgaaet af rent
termodynamiske Studier, et udmærket
Eksempel paa Teoriens Bet. for Teknikkens
Udvikling.

Flere større Firmaer i Udlandet sikrede sig
straks Retten til at udføre D.-Motoren, og den
fik derfor hurtig en meget stor Udbredelse
først til Landanlæg og senere til Skibsanlæg. Den
første D.-Motor til Skibsbrug blev bygget i
Frankrig 1903 af Firmaet Adrian Bochet, den
første omstyrbare D.-Motor blev bygget af
Firmaet Sulzer i Wintherthur 1905. I de senere
Aar har særlig det danske Firma Burmeister
& Wain bidraget meget til Udviklingen af
Skibs-D.-Motoren. I sin Bog »Die Entstehung des
D.-Motors« (1913) har D. beskrevet, hvorledes
hans Opfindelse er opstaaet og udviklet, og
hvorledes han har maattet kæmpe mod
Misundelse og Uvillie, inden han fik sin Idé bragt
til Udførelse. D. blev ved enkelte Lejligheder
angrebet for, at han ikke i tilstrækkelig Grad
anerkendte den store Andel, hans fremragende
Medarbejdere i Forbindelse med Maschinenfabrik
Augsburg havde i Konstruktionen af
D.-Motoren; men i øvrigt modtog han store
Anerkendelser for sine Fortjenester paa det tekn.
Omraade; han blev saaledes 1907 udnævnt til
Æresdoktor i Ingeniørfaget ved den tekn. Højskole
i München. I de sidste Aar beskæftigede D. sig
med Konstruktionen af en D.-Motor til
Lastautomobiler og foretog Forsøg med
Anvendelsen af D.-Motoren til Lokomotivdrift. Samtidig
var han stærkt interesseret i Oprettelsen af et
større Foretagende til Fabrikation af
D.-Motorer i England og vilde i den Anledning
foretage en Rejse til England for personlig at
undersøge Forholdene. Han gik i Antwerpen om
Bord i Damperen »Dresden« 29. Septbr 1913,
men da Damperen næste Morgen ankom til
Harwich i England, savnedes D., og en
Undersøgelse viste, at han under Overfarten om
Natten mellem 29. og 30. Septbr maa være faldet
over Bord og druknet.
<i>H. P. C.</i></chapter>

<img>R. Diesel.</img>

<chapter name="Dieselmotor">
<b>Dieselmotor</b> [di's<sub>ə</sub>l-], en efter Opfinderen
Dr. R. Diesel opkaldt Forbrændingsmotor, der
arbejder med flydende Brændstof; saasom
Destillater ell. Restprodukter fra
Jordoliedestillationen ell. Tjæreolie. Den første brugelige D.
blev fremstillet 1897 efter c. 4 Aars Forsøg,
til hvilke Diesel fik meget betydelig tekn. og
økonomisk Hjælp af de tyske Firmaer Fried.
Krupp i Essen og Maschinenfabrik Augsburg i
Augsburg. I de første Aar blev Motoren
udelukkende udført som opretstaaende,
