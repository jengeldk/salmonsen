i de ældre Digte. I de yngre er dette
anderledes, idet der her findes en Stræben efter at
tage alt med; Overgangene tages nøjagtigt med,
og Samtalerne er lange og vidtløftige. Hertil
svarer Stilen; i de ældre Digte er den kort og
kernefuld; ingen lange Beskrivelser af
Personer ell. Sindstilstande; et eneste Adjektiv
benyttes mesterlig til at stille en Person og dens
Ejendommelighed i den dagklareste Belysning,
til at motivere dens Handlinger ell. give dens
Ord den rette Baggrund. Paa en udsøgt Maade
forstaar Digterne ogsaa at ordne Ordene i en
Sætning ell undertiden gentage et Par Ord i
samme ell. noget ændret Form paa den
virkningsfuldeste Maade; man mærker, hvorledes
de paa hvert Punkt har Herredømme over
Sproget og forstaar at bøje det efter Tanken;
nogen Svulst ell. Unatur findes ikke. I de
yngre Digte er Stilen ikke altid saa rammende.
- Versemaalene kunde heller ikke lægge nogen
Hindring i Vejen; disse er tre Slags (<i>fornyr
ðislag</i>, <i>ljóðaháttr</i>, <i>málaháttr</i>). Stroferne bestaar
af 8 og 6 Linier, Rimbogstaverne er 2 ell. 3
i hvert Liniepar (2 i 3. og 6. Linie af <i>ljódah</i>.)
og tjente kun til desto bedre at fremhæve de
Ord, Digteren selv vilde betone stærkest.
Linierne er korte og lette, og Versemaalene slutter
sig fortrinligt til Indholdet. <i>Ljóðaháttr</i>
benyttedes til de didaktisk-moralske Digte (Dialoger
og Monologer), de 2 andre til de mere episke
ell. fortællende Kvad; kun eet, Hárbarðsljóð,
er meget formløst, til Dels i ligefrem Prosa. -
Overleveringen af Digtene er tit og mange Gange
meget forvansket, idet Strofer og Strofepartier
er udfaldne; for Sammenhængets Skyld
indsattes saa (særlig i Heltedigtene) Prosastykker,
forfattede i 12. og 13. Aarh. af Samlerne selv.
Paa den anden Side er Linier, Strofer og hele
Stykker ofte indsatte i et Digt (Interpolationer);
navnlig skete dette, naar Indholdet ved sin
delvis remsemæssige Art kunde give Anledning
dertil, ell. hvor noget for længe siden var tabt;
saa mente man at kunne bygge Bro over
Kløften ved at indsætte et Stykke, man mente
passede, og som maaske var det tabte ell. en Del
deraf. (<sp>Litt</sp>.: Af Udg. nævnes - foruden den
fototypiske Udg. af <i>Codex regius</i> med tilføjet trykt
Tekst - den store Arna-Magn.-Udg. [1787-
1828]; <sp>H. Lüning</sp>, »Die E.« [1859], med en
særdeles dygtig Kommentar, og med en
Indledning, som dog for det meste er antikveret; <sp>S.
Bugge</sp>, »Norræn fornkvæði« (1867), den
første virkelig kritiske Udg. efter Haandskrifterne
med talrige gode Anmærkninger; <sp>Sv.
Grundtvig</sp>, »Den ældre E.« [1868 og 1874] med gode
Anmærkninger; <sp>K. Hildebrand</sp>, »Die Lieder
der älteren E.« [1876, 3. Udg. ved <sp>H. Gering</sp>,
Paderborn 1912], med et fuldstændig kritisk
Apparat og et senere udarbejdet Glossar af H.
Gering [4. Udg. 1915]; <sp>B. Symons</sp>, »Die Lieder
der Edda« [Halle 1888-1906] med en
fortræffelig Indledning, hvortil <sp>H. Gering</sp>'s
»Vollständiges Wörterbuch« [1903]; <sp>G. Vigfússon</sp>'s
Udg. i <i>Corpus poet. boreale</i> er saa godt som
værdiløs. - Overs.: latinsk i den Arna-Magn.'ske
Udg.; tyske: Brødrene <sp>Grimm</sp>'s [1815] af
Heltedigtene; <sp>H. Gering</sp>, »Die E.« [1892], med
Anmærkninger; danske: <sp>F. Magnusen</sp>,
»Den ældre E.« [1821-23], med Indledning og
Anmærkninger; <sp>K. Gjellerup</sp>, »Den ældre
E.« (de mytiske Sange) [1895]; <sp>O. Hansen</sp>,
»Den ældre E.« [1911]; svensk: <sp>E. Brate</sp>,
»Sämunds E.« [1913]; norsk: <sp>Gjessing</sp>, »Den
ældre E.« [Kria 1899]. Af særskilte Afh. og Skr
nævnes: <sp>E. Jessen</sp>, »Ueber die Eddalieder«
i »Zschr. f. deut. Philol.« III; <sp>K. Müllenhoff</sp>,
»Deutsche Altertumskunde« V; <sp>F. Jónsson</sp>,
»Oldnorsk og oldisl. Litt. Hist.« I; <sp>B. M. Ólsen</sp>
og <sp>F. Jónsson</sp>, »Hvar eru Eddukvæðin
tilorðin?« i »Tímarit hins isl. Bókmenntafjelags«
XV og XVI; <sp>A. Heusler</sp>, »Heimat u. Alter
der eddischen Gedichte« i »Archiv f. neuere
Spr.« CXVI; <sp>G. Neckel</sp>, »Beiträge zur
Eddaforschung« [Dortmund 1908]. I øvrigt henvises
til <sp>Th. Möbius</sp>, <i>Catalogus</i> [1856] og
»Verzeichniss« [1880] samt til Bibliografierne i
»Arkiv f. nord. Filologi«).
<i>F. J.</i>
</chapter>

<chapter name="Eddelien, Matthias Heinrich Elias">
<b>Eddelien</b> ['æd<sub>ə</sub>li.n], <sp>Matthias Heinrich
Elias</sp>, dansk Maler, f. i Greifswalde 22. Jan. 1803,
d. 24. Decbr 1852, kom allerede i sit 16. Aar til
Kbhvn; dansk Indfødsret fik han 1838. I nogle
Aar arbejdede han i Kbhvn som Malersvend;
samtidig studerede han paa Kunstakademiet,
begyndte at udstille 1826 og vandt
Sølvmedaillerne; den mindre Guldmedaille fik han 1833 for
Maleriet »Flugten til Ægypten«, den større
tilkendtes ham 4 Aar senere for »David
opmuntrer Saul ved sit Harpespil«. 1838 fik han -
efter Konkurrence med Adam Müller, der havde
vundet den store Guldmedaille sammen med E.
- Rejsestipendium og drog til Rom, hvor han
til Trods for haardnakket Sygelighed fik
fuldført fl. anselige Arbejder, deriblandt et Par
Altertavler: »Kristus i Emmaus« (Rudkjøbing),
og »Kristus, som velsigner de smaa Børn«
(Kapellet paa Kronborg). Efter sin Hjemkomst fik
han Bestilling paa den maleriske Udsmykning
af Christian IV's Kapel i Roskilde Domkirke,
tog fat paa Arbejdet og fik Loftsbillederne -
allegoriske Fremstillinger - færdige, men en
Lammelse af højre Arm nødte ham til at
standse; han tog Sommeren 1852 til et tysk
Badested, hvor han døde. E. var en ejendommelig
begavet og dygtig Kunstner; navnlig hans
»David og Saul« interesserer ved et dram. Liv og
god Karakteristik; Figurerne i Roskilde er,
maaske nærmest som Følge af hans
Svagelighed, lidet energiske Arbejder.
<i>S. M.</i>
</chapter>

<chapter name="Edder">
<b>Edder</b> benyttedes i gl. Dage i
Lægevidenskaben i samme Bet. som nutildags <sp>Materie</sp>
(<sp>Pus</sp>), men denne Brug af Ordet har helt
tabt sig.
<i>Lp. M.</i>
</chapter>

<chapter name="Edderkopper">
<b>Edderkopper</b> (<i>Arachnoidea</i>), den ene af de
4 store Afdelinger, hvori Leddyrene inddeles,
har aldrig et fra Brystet afsondret Hoved, og
Legemet falder, paa ganske enkelte
Undtagelser nær, kun i to Stykker: et <i>Cephalothorax</i>,
bestaaende af de sammensmeltede Hoved- og
Brystsegmenter og i Alm. uden Leddeling, og
en ligeledes som oftest uleddet Bagkrop. Denne
kan endog hos en enkelt Gruppe, Miderne,
smelte fuldstændig sammen med <i>Cephalothorax</i>, i
hvilket Tilfælde Legemet bliver baade
usegmenteret og ikke af delt i større, adskilte
Partier. Leddelingen er stærkest hos
<sp>Solpugider</sp> og <sp>Skorpioner</sp>; hos de første af disse
