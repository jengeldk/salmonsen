Miderne tillige mod Svampeangreb ved at æde
Svampenes Sporer og Mycelier. Rigtigheden af
denne Opfattelse er imidlertid ikke bevist, og
den er ikke almindelig anerkendt. (<sp>Litt</sp>.:
<sp>A. N. Lundström</sp>, »Pflanzenbiologische
Studien«, II [Upsala 1887]).
<i>F. K. R.</i></chapter>

<chapter name="Domazlice">
<b>Domazlice</b> ['dåmaзlitsæ], se <sp>Taus</sp>.</chapter>

<chapter name="Domb">
<b>Domb</b> [dåmp], Bjergværksby i Preussen,
Regeringsdistrikt Oppeln i Schlesien, ligger 10 km
SØ. f. Beuthen. (1910) 13666 Indb. D. har
Kulgruber og et Jernværk.
<i>G. Ht.</i></chapter>

<chapter name="Dombasle">
<b>Dombasle</b> [då'ba.l], Flække i det
nordøstlige Frankrig, Dept Meurthe-et-Moselle, Arrond.
Nancy, i Nærheden af Meurthe og
Marne-Rhin-Kanalen og ved Østbanen, har betydelige
Saltminer, Sodafabrikation og (1911) 6939 Indb.
Der findes Ruiner af et Slot (11. Aarh.) D. er
Fødeby for Familien Mathieu de D. 22. Aug.
1914 blev D. besat af tyske Tropper, men
tilbageerobret af Franskmændene s. D.
<i>G. Ht.</i></chapter>

<chapter name="Dombasle, Christophe Joseph Alexandre Mathieu de">
<b>Dombasle</b> [då'ba.£], <sp>Christophe Joseph
Alexandre Mathieu de</sp>, fr. Landmand,
f. i Nancy 1777, d. i Roville 27. Decbr 1843.
Han har vundet sig et betydeligt Navn baade
som teoretisk og som praktisk Landmand. 1822
forpagtede han paa 20 Aar et større Areal
middelmaadige Jorder i Sognet Roville nær
Nancy, og snart havde han her faaet indrettet
en berømt Mønstergaard, senere oprettede han
en stærkt søgt Landbrugsskole og anlagde en
Fabrik for Landbrugsredskaber. Af hans Skr
er <i>Annales agricoles de Roville</i> i 9 Bd det mest
kendte. D. korresponderede til adskillige europ.
Landbrugsselskaber.
<i>H. H-l.</i></chapter>

<chapter name="Dombes">
<b>Dombes</b> [då.b], Landskab i det østlige
Frankrig, i Bourgogne, er 1127 km<sup>2</sup> og udgør
en Del af Dept Ain. Sammen med Landskabet
Bresse danner det et bølgeformet Plateau (se
Ain). D. har et koldt, fugtigt Klima og er
opfyldt af talrige smaa Søer og Damme, der
dækker henved 10000 ha. En stor Del af Dammene
er frembragt ved Kunst, og der drives her en
indbringende Fiskeavl (Karper, Gedder m. m.);
Fiskedammenes Antal forøgedes stadig i
Middelalderen og indtil Slutn. af 18. Aarh.,
hvorved Egnens Sundhedstilstand forværredes, og
Befolkningen aftog. 1792 bestemte Frankrigs
lovgivende Forsamling, at man skulde begynde
at udtørre Dammene. Siden da er Arealet af
Søer og Damme formindsket til omtr. det
halve, Agerbruget er gaaet frem, Befolkningen
tiltaget og Sundhedstilstanden betydelig forbedret.
Dog kræver Grundejerne de nuv. Damme
bevarede for Fiskeavlens Skyld. - D. var en Del
af Kongeriget Arelat, men kom i 11. Aarh.
under Herrerne af Bougé og 1218 under
Herrerne af Beaujeu. 1531 blev D. forenet med
den franske Krone, og Frants I oprettede et
Parlament i D.'s Hovedstad Trévoux. 1560 gav
Frants II D. til Hertugen af Montpensier (Louis
af Bourbon), og først 1762 blev D. endelig
forenet med Frankrig.
<i>G. Ht.</i></chapter>

<chapter name="Dombrowski, Jaroslav">
<b>Dombrowski</b> [polsk dõ<sub>m</sub>'bråfski, russ. dam-],
<sp>Jaroslav</sp> (1838-71), f. i Volhynien, var først
russ. Officer, traadte derpaa ud af Tjenesten,
deltog i Garibaldi's Tog mod Neapel og 1863 i
den polske Opstand. Under den fr.-tyske Krig
dannede han en polsk Legion, der kæmpede paa
fr. Side. Under Kommunen kommanderede han
som General og faldt ved Versailles-Troppernes
Storm.</chapter>

<chapter name="Dombrowski, Johan Henrik">
<b>Dombrowski</b> [russ. dam'bråfski, polsk dõ<sub>m</sub>-,
fr. dåbråv'ski], <sp>Johan Henrik</sp>, polsk
General, f. 29. Aug. 1755, d. 6. Juni 1818 paa sit
Gods i Prov. Posen. Han begyndte sin milit.
Løbebane i kursachsisk Tjeneste, traadte 1792
ind i den polske Hær, deltog under Stanislaus
Poniatowski i Felttoget mod Rusland og 1794
under Kosciusko i den polske Opstand og
forfremmedes her til Generalløjtnant. Efter
Kosciusko's Fald gik D. til Italien, oprettede 1796
en polsk Legion, med hvilken han i de flg. Aar
deltog i Kampene i Norditalien. 1806 vendte han
tilbage til Polen, deltog i Belejringen af
Danzig, i Kampen ved Graudenz og i Slaget ved
Friedland paa fr. Side. 1809 forsvarede han
Weichsel-Overgangene ved Thorn. Under
Ruslandstoget 1812 havde han Kommandoen over
en Division i det 5. fr. Korps og udmærkede sig
ved Overgangen over Beresina. 1813 kæmpede
han ved Grossbeeren og deltog med megen
Udmærkelse i Slaget ved Leipzig. Efter
Poniatowski's Død fik han Befalingen over alle polske
Tropper i den fr. Hær. 1815 vendte han
tilbage til sit Fædreland og blev af Kejser
Alexander I udnævnt til General af Kavaleriet og
til Senator. 1816 trak han sig imidlertid tilbage
til sit Gods. Han har skrevet »Feldzug nach
Grosspolen«, i hvilket Værk han behandler den
polske Opstand 1794. (<sp>Litt</sp>.: <sp>Chodzko</sp>, <i>Histoire
des légions polonaises en Italie sous le
commandement du général D.</i> [Paris 1829]).
<i>B. P. B.</i></chapter>

<chapter name="Domburg">
<b>Domburg</b> ['dombørk], Fiskerleje i Holland,
Prov. Zeeland, ved Nordvestkysten af Øen
Walcheren, med et Søbad. (1909) 1188 Indb. I
Nærheden fandtes 1647 paa Havets Bund Levninger
af et Tempel.
<i>G. Ht.</i></chapter>

<chapter name="Dome">
<b>Dome,</b> en Krystalform.</chapter>

<chapter name="Domenichino">
<b>Domenichino</b> [-'ki-], se <sp>Zampieri</sp>, D.</chapter>

<chapter name="Domenico di Giovanni">
<b>Domenico di Giovanni</b> [-dзo-], se
<sp>Burchiello</sp>.</chapter>

<chapter name="Domenico Veneziano">
<b>Domenico Veneziano</b> ['ts<sub>i</sub>an<sub>o</sub>], se
<sp>Veneziano</sp>.</chapter>

<chapter name="Domesdaybook">
<b>Domesdaybook</b> ['do<sub>u</sub>mzde<sub>i</sub>buk]
(<sp>Dommedagsbog</sp>). Henimod Slutn. af sin Regering,
vistnok 1085, lod Kong Vilhelm Erobreren for
at tilvejebringe et retfærdigere Grundlag for
Skattepaaligningen optage en nøjagtig og
udførlig Fortegnelse over al Grundejendom i
England med paahvilende Skatter og Afgifter,
ledsaget af en Værdsættelse af Jorden og en
Optælling af Beboerne efter deres Stand og
Stilling, hvilket alt samledes i den saakaldte D.
Fortegnelsen, der er en uvurderlig Kilde til
Englands indre Historie i Tiden omkr. den
normanniske Erobring, er ikke ganske
fuldstændig, idet der mangler de 4 nordligste
Grevskaber og nogle Byer, deriblandt London. D.
er trykt i en officiel Udg. (2 Bd Fol., 1783) med
2 Supplementer (1811-16). En fotografisk
Gengivelse af en Del af det gamle Haandskrift
udkom 1861-63. (<sp>Litt</sp>.: <i>Domesday studies</i>, udg.
af <i>Royal Historical Society</i> [2 Bd, London 1888
og 1891]; <sp>F. W. Maitland</sp>, <i>Domesday and
beyond</i> [1897]; <sp>A. Ballard</sp>, <i>The Domesday
Inquest</i> [1906]).
<i>(Ludv. H.). P. J. J.</i></chapter>

