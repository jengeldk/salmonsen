meget stort anlagte eksperimentelle Forsøg over
de ondartede Svulsters (Carcinom og Sarkom)
Biologi. Den væsentligste Aarsag hertil var vor
Landsmand C. O. Jensen's Opdagelse af
spontant opstaaede ondartede Svulstformer hos Mus,
der lod sig indpode paa friske Mus og derved
lod sig holde i Live gennem utallige Passager
fra Mus til Mus. Disse Forsøg har ført til
Opdagelse af mange interessante Enkeltheder uden
dog at klare Spørgsmaalet om Kræftens
Opstaaen ell. anvise Metoder til en virksom
Behandling.

Side om Side med Svulstforsøgene var
imidlertid et helt nyt Arbejdsomraade ved at vokse
op. 1906 var et stort nyt Laboratorium blevet
bygget i Frankfurt a. M. for Midler, skænkede
af Fru Franziska Speyer til Minde om hendes
afdøde Mand. I dette »Georg Speyer-Haus«
virkeliggjorde E. den Plan, der længe havde
beskæftiget ham: Grundlæggelse af en
<sp>systematisk Chemoterapi</sp>. E. havde, som
foran omtalt, allerede fra sin tidlige Ungdom
arbejdet med Farvestofkemien og beherskede i
en senere Alder specielt denne og de organiske
Arsenikforbindelsers Kemi saa fuldkommen som
nogen Fagmand. Allerede i Ungdomsarbejderne
havde E. fundet et Fordelingsprincip ved
Farvestoffernes vitale Farvning. Metylenblaat var i
Besiddelse af ganske bestemte »neurotrope« (ɔ:
med Affinitet til Nervevæv) Egenskaber,
Neutralrødt viste en udtalt Aviditet til Cellernes
Granula, antagelig maatte der da ogsaa i
Mikroorganismens (Bakterier, Protozoer)
Protoplasma være bestemte Grupper »Chemoceptorer«
med udtalt Affinitet til passende Grupper i kem.
virksomme Forbindelser. At opsøge disse og ved
Hjælp af dem saa vidt muligt indvirke isoleret
paa de i Værtsorganismen indtrængte Parasitter
var Chemoterapiens store Maal (se i øvrigt
<sp>Chemoterapi</sp>). To kem. Grupperinger har
E. fra Beg. tilkendt en udtalt Virkning, nemlig
dels de umættede Forbindelser og dels
Ringforbindelser med Tilbøjelighed til Sprængning
af Ringen. Betydningsfuldest af E.'s
chemoterapeutiske Studier er de Undersøgelser, der
tog deres Udgangspunkt fra Klarlæggelsen af
Arsenikforbindelsen Atoxyl's kem. Konstitution.
Denne Forbindelses Konstitutionsformel var
hidtil mistydet, men det lykkedes E. at udrede den
rette Sammenhæng og gennem systematisk
gennemprøvede Substitutionsprodukter at naa til
Fremstilling af det navnlig for Behandlingen af
Syfilis og Tilbagefaldsfeber saa værdifulde
Præparat <sp>Diamino-dioxy-arsenobenzol</sp>
(kendt under Handelsbetegnelsen »606« og
»Salvarsan«). En fuldstændig Litteraturfortegnelse
over de talrige chemoterapeutiske Arbejder
findes i <sp>A. Bertheim</sp>'s og <sp>J. Morgenroth</sp>'s
Artikler i det i Anledning af E.'s 60-Aars
Fødselsdag udgivne Festskrift.
<i>O. T.</i></chapter>

<chapter name="Ehrmann, François Émile">
<b>Ehrmann</b> [er'man], <sp>François Émile</sp>, fr.
Historiemaler, f. 5. Septbr. 1833 i Strassburg,
d. 26. Marts 1910 i Paris. Han kom i Gleyre's
Atelier, vandt 1865 Berømmelse med »Den
fiskende Sirene« (1. Medaille i Paris; købtes til
Strassburgs Mus., hvor Billedet brændte 1870),
malede derefter bl. a. »Den forladte Ariadne«
(1873, Luxembourg-Mus.), »Andromedas
Befrielse«, »Venus, der gaar forbi Solen«,
»Ungdomskilden« (Mus. i Mühlhausen), »Strassburg under
Bombardementet« (Mus. i Le Havre), »La Suisse
secourant l'Alsace« (Mus. i Neuchâtel) o. m. a.
af akademisk Snit. Højt og højest er han naaet
i sin smagfulde, dekorative Kunst: den
kunsthistoriske Frise i Hotel Gérard (1874),
»Muserne« i Æreslegionens Palads (1877),
»Kunsterne og Videnskaberne i Oldtiden« (1888), hans
smukke »Provinser«: Auvergne, Bretagne,
Lorraine etc., til Hôtel-de-ville i Paris m. fl.
<i>A. Hk.</i></chapter>

<chapter name="Ehrnroth, Adelaïde">
<b>Ehrnroth</b> ['e.rnro.t], <sp>Adelaïde</sp>, sv.-finsk
Forfatterinde (1826-1905), var en af
Kvindesagens første Forkæmpere i Finland. Har
skrevet Noveller og Rejseskildringer, mest under
Mærket A-ï-a, har desuden grundlagt en
Stipendiefond for kvindelige Medicinere og
ligeledes virket paa andre filantropiske Omraader.
<i>I. F.-H.</i></chapter>

<chapter name="Ehrström, Karl Gustaf">
<b>Ehrström</b> ['e.r-], <sp>Karl Gustaf</sp>, finsk
Jurist, f. 1822 i Åbo, d. 1886 i Helsingfors. E. blev
1860 Prof. i Helsingfors i Strafferet og
Retshistorie og 1877 Medlem af det kejserlige Senat. 1880
-82 arbejdede han i »komitén för finska
ärender« i Petrograd og blev Prokurator 1886. Ved
Genoplivelsen af Folkerepræsentationen var han
virksom i adskillige Udvalg og Repræsentant
i Landdagen; især var hans Indflydelse stor
paa Straffelovgivningen, og hans Hovedværk var
»Forslag til Finlands Straffelov«, 1875.
<i>Eva M.</i></chapter>

<chapter name="Ehud">
<b>Ehud,</b> Gera's Søn, af Benjamin Stamme, en
af »Dommerne« i Israel, der befriede sit Folk
for Moabitternes Herredømme. Moabs Konge
Eglon havde erobret Jericho og gjort de
tilgrænsende Landsdele skatskyldige. E. bragte
ham Tribut sammen med andre Udsendinge,
men søgte siden Foretræde for ham alene i hans
Sommerværelse paa Husets Tag og stødte ham
da ned med en Dolk. Han slap bort uden at
vække Opsigt, naaede Efraims Bjergland og
samlede sine Landsmænd. De afskar Moabitterne
Vejene over Jordan og nedhuggede dem (Dom.
3, 12-30).
<i>J. P.</i></chapter>

<chapter name="Eibar">
<b>Eibar</b> ['æ<sub>i</sub>war], <sp>Eybar</sp>. By i det nordlige
Spanien, Prov. Guipuzcoa, ligger 54 km SV. f.
San Sebastian. (1910) 6580 Indb. E. er fra gamle
Dage kendt for sin Tilvirkning af Vaaben og
damascerede Varer.
<i>H. P. S.</i></chapter>

<chapter name="Eibe, Frederik Henrik">
<b>Eibe,</b> <sp>Frederik Henrik</sp>, dansk
Boghandler, f. 2. Marts 1816 paa Billeshave ved
Middelfart, d. 9. Apr. 1871. E. blev Student 1836
fra Aalborg Latinskole og var derefter
Huslærer i nogle Aar. 1839 kom han til Kbhvn og
færdedes meget i Studenterverdenen (kendt
Regensianer). 1845 aabnede E. en Boglade paa
Graabrødretorv i Kbhvn og knyttede hertil i
Aarenes Løb et ikke ubetydeligt Forlag. E.
udgav bl. a. Moltke's kendte Overs. af Dickens'
Værker, og som Ungdomsven af Hostrup blev
han dennes Forlægger. E. drev en betydelig
Kommissionsforretning for Provinsboghandlere.
<i>J. L. L.</i></chapter>

<chapter name="Eibe, Niels Julius">
<b>Eibe,</b> <sp>Niels Julius</sp>, dansk sproglig Forf.,
f. 15. Apr. 1803, d. 10. Oktbr 1882. E., der opr.
var Officer, senere Kancellist i
Krigsministeriet, har gjort sig kendt ved sine efter den
Ollendorff'ske Metode udarbejdede Hjælpemidler
til Undervisning i Fransk, Tysk og Engelsk (»E.'s
