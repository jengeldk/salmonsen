<chapter name="Kasematskib">
<b>Kasematskib.</b> Ved Panserskibenes
Indførelse var Kanonerne anbragt jævnt fordelt langs
Skibenes Sider og skød ud gennem Porte. Ved
Indførelsen af større Kanoner og tykkere
Panser blev det af forsk. Hensyn nødvendigt at
samle Kanonerne ind til Midten af Skibet, hvor
de blev beskyttede dels af Skibets Sidepanser,
dels af en Pansertravers foran og agter for
Kanonstillingen. Der opstod herved et
rektangulært stærkt pansret Rum, der kaldtes
Kasemat, medens Sidepansret aftog i Tykkelse mod
Skibets Ender ell. erstattedes af et hvælvet
Panserdæk. K. fremstod lige efter Midten af
forrige Aarh. omtr. samtidig med
Kanontaarnene og har holdt sig lige til Nutiden,
Kasematter anvendtes først alene, senere i
Forbindelse med Kanontaarne saaledes, at
Hovedarmeringen var opstillet i Taarnet, og
Mellemskytset i Kasemat, der er saaledes indrettet,
at hver Kanon staar i sit beskyttede Rum, i
Kasematten. Den rene Kasemattype har i den
danske Flaade været repræsenteret af
Kystforsvarsskibet »Odin« og til Dels i »Helgoland«, den
blandede i vore nyeste Kystforsvarsskibe.
<i>C. B-h.</i>
</chapter>

<chapter name="Kasembe">
<b>Kasembe,</b> i 19. Aarh. Navnet paa
Negerfyrster i det indre Sydafrika, Vasaller af Muato
Janvo's store Lunda Rige, der herskede over
Egnene mellem Moero og Bangveolosøen. En K.
blev allerede besøgt af Portugiseren Lacerda i
1799. Mest kendt er K. Muonga, som
Livingstone besøgte: 1867, og som blev dræbt 1872.
Senere blev deres Land stærkt hærget af arabiske
Slavejægere, indtil Englænderne besatte det
1891; nu udgør det en Del af Protektoratet
Northern Rhodesia.
<i>C. A.</i>
</chapter>

<chapter name="Kaserne">
<b>Kaserne</b> (fr. af lat. <i>casa</i> »Hus«) ell.
Kaserneetablissement er en Samling Bygninger, der er
bestemt til stadig Indkvartering af Tropper.

<img>Haderslev Kaserne. Situationsplan.</img>

<img>Etageplan af Kasernebygning.</img>
