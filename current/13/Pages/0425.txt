<chapter name="Kalkalper">
<b>Kalkalper</b> kaldes de lavere Bjerge, der
danner Alpernes yderste Zoner mod Lavlandene
og i Modsætning til den indre, af krystallinske
Bjergarter dannede Zone er opbyggede
hovedsagelig af Kalksten. Aarsagen til dette Forhold
ligger i Alpernes Natur som en Bjergkæde,
der er dannet ved Foldning, bevirket af et S.
fra kommende Tryk. Den sydlige Rand af
Bjergkæden vil da være den tidligst foldede
Del og den Del, der er presset op til de største
Højder. Her har imidlertid ogsaa Erosionen
været langt mere virksom og har borttaget
de yngre Lag, hvoraf Rester kun findes tilbage
i Bunden af Folderne. — Anderledes er det
gaaet den nordlige Rand af Kæden, hvor Lagene
er blevne senere og svagere foldede, og hvor
de yngre Lag endnu er bevarede. Denne
nordlige Zone af K. omgiver Alperne i hele deres
Længde fra Genova-Bugten til Wien, og til
disse hører største Delen af Alperne i Dauphiné
og Savojen, Nordtyrol-Alperne og de
østerrigske Alper. Paa Sydsiden hæver den
krystallinske Zone sig mod V. direkte op fra den
lombardiske Slette. Mod Ø. er derimod en Zone af
sydlige K. indskudt mellem den krystallinske
Zone og Sletten. Disse K. er svagt foldede;
deres Lag har bevaret en næsten vandret
Stilling. K. kendes allerede i stor Afstand paa
deres graa Farve. De har en svag
Modstandskraft over for Vandets eroderende Indvirkning
og er derfor gennemkortede, rige paa Huler,
stejle og ofte udmejslede i fantastiske Former.
Kalken udtørres hurtig, saa at den kun danner
en tarvelig Bund for Vegetationen. De er
derfor slet bevoksede, saa at nøgne,
vegetationsløse Vægge er langt hyppigere end i den
krystallinske Zone.
<i>M. V.</i>
</chapter>

<chapter name="Kalkandelen">
<b>Kalkandelen</b> (<sp>Tetovo</sp>), By i Jugoslavien,
ligger 25 km V. f. Skoplje i Vardars øvre Dal.
Et Pas fører herfra over Schar Dagh til
Prizrend. C. 20000 Indb., Slaver og Albanesere,
hvoraf noget over Halvdelen er kristne.
<i>C. A.</i>
</chapter>

<chapter name="Kalkant">
<b>Kalkant,</b> d. s. s. <sp>Calcant</sp>.
</chapter>

<chapter name="Kalkar, Christian Andreas Hermann">
<b>Kalkar,</b> <sp>Christian Andreas
Hermann</sp>, dansk Teolog, f. 27. Novbr 1803 i Sthlm,
hvor hans Fader var Rabbiner ved Synagogen,
d. i Kbhvn 2. Febr 1886. 1819 blev han Student.
En religiøs Gæring bragte ham til at søge
Vejledning hos I. P. Mynster, som dengang var
Kapellan ved Frue Kirke, og af ham blev han
døbt 1823. 1826 blev han <i>Cand. theol.</i>, 1827
Adjunkt og 1834 Overlærer i Odense. 1833 blev
han <i>Dr. phil.</i> i Kiel for en Afh. om Debora's
Sang, 1836 <i>Dr. theol.</i> i Kbhvn for en Afh. om
Klagesangene i det gl. Test. Under sin
Virksomhed i Odense udgav han bl. a. en
Fortolkning til Mosebøgerne og Josua Bog (»Exegetisk
Haandbog til det gl. Test.« I—II [1836—38]),
samt populære »Forelæsninger over den bibelske
Historie« (I—II 1837—39; tysk Overs. 1839) og
»Forelæsninger over den apostolske Kirkes
Historie« (1840). 1832—35 var han Medudgiver af
»Christelig Kirketidende«. For Fyns Stifts
litterære Selskab udgav han »Stemmer fra den
danske Kirkes Reformationstid« (1836) og var
Medudgiver af »Aktstykker til Oplysning især af
Danmarks indre Forhold i ældre Tid« (1841).
1842 foretog han en Rejse til udenlandske
Arkiver for at samle Bidrag til Danmarks
Historie. 1843 blev han Sognepræst i Gladsaxe og
Herløv. 1845 udgav han et Bd »Aktstykker,
henhørende til Danmarks Historie i
Reformationstiden«; de øvrige Dokumenter, han havde
samlet paa sin Rejse, mistede han ved
Præstegaardens Brand 1849. Sammen med Biskop Tage
Müller og Præsten Westengaard udgav han en
»Opbyggelsesbog for Christne« (1844, 2. Opl.
1855), der indeholdt et Udvalg af samtidige og
ældre danske Forfatteres opbyggelige Skr.
Sammen med Prof. Hermansen, Pastor F. Helweg
og <i>Cand.</i> C. Levinsen udgav han en ny Overs.
af hele Bibelen med Indledninger,
Anmærkninger og Billeder, den saakaldte »Pragtbibel«
(1847). Senere deltog han sammen med Prof.
Hermansen og Stiftsprovst Rothe i den Revision
af det gl. Test.'s Overs., som blev autoriseret
1871. Efter 25 Aars Virksomhed i Gladsaxe søgte
K. sin Afsked som Præst og flyttede til Kbhvn
(1868), hvor han vedblev at virke med rastløs
Flid, særlig for Missionens Fremme. 1860—73
var han Formand for »Dansk Missionsselskab«,
som under hans Ledelse fik betydelig Fremgang;
først nu begyndte Selskabet en selvstændig
Mission (bl. Tamulerne i Indien). 1869—76 udgav
K. »Dansk Missions-Blad«, 1870: »Den danske
Mission i Ostindien i de seneste Aar. En
Samling af Breve«, 1871: »Det danske
Missionsselskabs Historie i de første fyrretyve Aar«. Under
Titlen »Livsbilleder af Guds Riges Historie«
(I—IV 1856—85) udgav han en Mængde
populære kirke- og missionshistoriske Biografier.
Større Værdi har hans egl. missionshistoriske
Skr: »Den evangeliske Missions Historie« (1857),
»Den katolske Missions Historie« (1862); disse
to Skr sammenarbejdede han senere til »Den
christelige Mission bl. Hedningerne« (I—II
1879), som er hans Hovedværk. Dertil kom i
hans sidste Aar »Israel og Kirken« (1881) og
»Kirkens Virksomhed bl. Muhammedanerne
indtil Konstantinopel's Erobring af Tyrkerne«
(1884). Disse Skr var for deres Tid meget
fortjenstfulde og har endnu Bet. ved den
omfattende Belæsthed, de lægger for Dagen; men
Fremstillingen er ikke altid tilstrækkelig
velordnet og nøjagtig i Enkeltheder. Foruden alt
dette kunde K. med sin utrættelige Arbejdskraft
overkomme at være Formand for
Sømandsmissionen (1867—80) og Censor ved teol.
Embedseksamen (1871—86). 1871—80 udgav han
»Theologisk Tidsskrift«, hvori han skrev en Mængde
Artikler og Anmeldelser. I teol. Henseende var
K. en konservativ Skriftteolog, paavirket af sin
Ungdoms Lærer I. P. Mynster; men p. Gr. a. sit
milde og lyse Sind var han mere forstaaende
overfor anderledestænkende Kristne. Han deltog
i de skandinaviske Kirkemøder og var en Ven
af den »Evangeliske Alliance«, hvis Møde i Kbhvn
1884 blev ledet af den 81-aarige Olding, (<sp>Litt</sp>.:
»Til Minde om C. A. H. K.« [Kbhvn 1886]; <sp>J.
Løgstrup</sp>, »Det danske Missionsselskabs
Historie« [ny Udg. Kbhvn 1907, S. 42—66]).
<i>L. B-n.</i>
</chapter>

<chapter name="Kalkar, Karl Otto Herman Tryde">
<b>Kalkar,</b> <sp>Karl Otto Herman Tryde</sp>,
dansk Sprogmand, f. i Odense 9. Juni 1837, blev
Student 1854, <i>cand. theol.</i> 1859, deltog som
