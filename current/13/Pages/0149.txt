<chapter name="Johnston, Alexander">
<b>Johnston</b> ['dзånst<sub>ə</sub>n], <sp>Alexander</sp>, skotsk
Historie- og Genremaler, f. 1815 i Edinburgh,
d. 31. Jan. 1891. J., der uddannedes paa
Akademierne i Edinburgh og London, malede hist.
Genrebilleder, der ved deres gribende
Fortælling, gode Komposition og tiltalende Farver
vandt megen Popularitet (ofte gengivne i Stik
og Litografi): »Den gode Hyrde« (1840),
»Covenantens Bryllup« (1842), »Covenantens
Begravelse« (1852), »Lord og Lady Russell modtager
Nadveren i Fængslet« (National Gallery i
London, stukket af Atkinson), »Tyndall oversætter
Biblen«, »Reginald« (1884) m. fl,
<i>A. Hk.</i>
</chapter>

<chapter name="Johnston, Alexander-Keith">
<b>Johnston</b> ['dзånst<sub>ə</sub>n], <sp>Alexander-Keith</sp>,
skotsk Geograf og Kartograf, (1804—71); opr.
Gravør udgav han sammen med sin Broder
<sp>William</sp> en Samling udmærkede Kort, der
har fundet stor Udbredelse. Hans vigtigste
Arbejder er: <i>The national Atlas of historical,
commercial and political Geography</i> (1843), <i>The
physical Atlas of natural phenomena</i> (1848),
<i>The dictionary of Geography</i> (1850), <i>Atlas of
physical Geography</i> (1852), <i>Atlas of Astronomy</i>
(1855), <i>Atlas of the U. S. A., British and
Central America</i> (1857), <i>The Royal Atlas of modern
Geography</i> (1861).
<i>C. A.</i>
</chapter>

<chapter name="Johnston, George">
<b>Johnston</b> ['dзånst<sub>ə</sub>n], <sp>George</sp>, eng.
Naturforsker, f. 1798, d. 3. Juli 1855 som
praktiserende Læge i Berwick on Tweed. Af hans
videnskabelige Arbejder maa nævnes: <i>History of
British sponges and lithophytes</i> (1842), <i>History
of British Zoophytes</i> (2 Bd, 2. Udg. 1847), samt
navnlig <i>Introduction to conchology</i> (1850; udg.
i tysk Overs. af Bronn, 1854), i hvilken der er
samlet en rig Mængde Stof fra talrige
ingenlunde altid let tilgængelige Kilder; af botanisk
Indhold er endelig <i>Natural history of the eastern
borders</i> (1854).
<i>(J. C.). R. H. S.</i>
</chapter>

<chapter name="Johnston, Harry Hamilton">
<b>Johnston</b> ['dзånst<sub>ə</sub>n], <sp>Harry Hamilton</sp>,
Sir, eng. Afrikarejsende, f. 1858 i London,
rejste 1882 med Lord Mayo til det Indre af
portug. Vestafrika og drog derpaa til
Kongo-Floden. 1884 foretog han paa <i>The Royal
Society</i>'s og <i>The British Associations</i> Vegne en
videnskabelig Rejse til Kilimandscharo og
traadte det flg. Aar i Statens Tjeneste. Han
blev ansat som Vicekonsul i
Kamerun-Distriktet og besteg Bjerget af s. N. og foretog bl. a.
Undersøgelser i Niger-Flodens Delta. 1889
udnævntes J. til Konsul i portug. Østafrika og
foretog en Rejse til Nyassa- og
Tanganyika-Søen. Nogle faa Aar senere blev han udnævnt
til Kommissær for Nyassa-Landet og
Generalkonsul i portug. Østafrika og udfoldede
betydelig Virksomhed i politisk Henseende,
ligesom han søgte at ophjælpe Kolonisationen af
Egnene ved Nyassa-Søen. 1891—97 var han
Generalkonsul i Tunis, og 1899 blev han sendt til
Uganda som speciel <i>Commissioner</i> for at ordne
Administrationen efter den store Negeropstand.
1902 tog han sin Afsked fra Statens Tjeneste.
1904 og de flg. Aar interesserede han sig
særlig før Republikken Liberias Affærer og bragte
Orden i dens Finanser samt ordnede dens
Grænsespørgsmaal til de fr. Besiddelser. Senere
har han væsentlig givet sig af med Politik og
Skribentvirksomhed. — 1900 opdagede han den
hidtil ukendte Pattedyrform »Okapien«. — Af
hans Skr kan fremhæves <i>The River Congo from
its Mouth to Bolobo</i> (1884), <i>The Kilimanjaro
expedition</i> (1886), <i>Livingstone and the
exploration of Central Africa</i> (1891), <i>British Central
Africa</i> (1897), <i>The colonisation of Africa</i> (1899),
<i>The Uganda Protectorate</i> (1902), <i>Liberia</i> (1906),
<i>A History of the British Empire in Africa</i>
(1910), <i>The Truth about the War</i> (1916), <i>The
Black Mans part in the War</i> (1917).
<i>C. A.</i>
</chapter>

<chapter name="Johnston, Joseph Eccleston">
<b>Johnston</b> ['dзånst<sub>ə</sub>n], <sp>Joseph
Eccleston</sp>, amer. General, f. 3. Febr 1807 i
Virginia, d. 21. Marts 1891. Han uddannedes i
Westpoint, blev 1829 Artilleriofficer, men
forrettede fra 1838 Tjeneste i det topografiske
Bureau. I den meksikanske Krig udmærkede
han sig ved sin Tapperhed og forfremmedes
til Oberstløjtnant, og 1850 blev han
Generalmajor og Generalkvartermester. Apr. 1861
sluttede han sig til Sydstaterne; han greb afgørende
ind i Slaget ved Bull-Run og fik 1862
Overkommandoen over Tropperne i Virginia, men
saaredes s. A. haardt ved Fair Oaks. 1863 søgte han
forgæves at undsætte Vicksburg og blev slaaet
ved Jackson 14. Maj. I Georgia kæmpede han
det flg. Aar mod Sherman, hvis dristige March
J. trods en indsigtsfuld Ledelse ikke
formaaede at standse. Han maatte trække sig tilbage
til Atlanta, hvor han afgav Kommandoen til
General Hood. Febr 1865 fik han imidlertid
atter Ansættelse og stilledes i Spidsen for
Resten af Sydstaternes Tropper i Sydkarolina,
hvor han førte Kampen med megen Tapperhed
og Dygtighed mod Sherman. Efter Richmond's
Fald og General Lee's Kapitulation overgav J.
sig ved Durhams Station 27. Apr. med c. 27000
Mand. Han har skrevet <i>Narrative of military
operations, directed, during the late war
between the states</i> (New York 1874).
<i>B. P. B.</i>
</chapter>

<chapter name="Johnston, Keith">
<b>Johnston</b> ['dзånst<sub>ə</sub>n], <sp>Keith</sp>, eng. Kartograf
og Rejsende (1844—79), ovenn. A. K. J.'s Søn.
Som ungt Menneske var han ansat i en
kartografisk Anstalt i London og uddannede sig
yderligere i Tyskland som Kartograf og
Geograf. Han udgav fl. mindre Afh. og Kort, var
nogen Tid ansat ved det geogr. Selskab i
London, deltog 1874 som Geograf i en
Ekspedition, som Regeringen i Paraguay udsendte
for at undersøge Landets lidet kendte Egne.
Hjemkommet Maj 1875 fra Sydamerika
beskæftigede han sig med geogr. og kartografiske
Arbejder og behandlede bl. a. Afrika i
Stanford's <i>Compendium of Geography and Travel</i>
samt konstruerede et fortræffeligt Kort over
Afrika. Han var beskæftiget med et landet
Arbejde, <i>Physical, historical, political and
descriptive Geography</i>, da han af Bestyrelsen for <i>The
African Exploration Fund</i> sattes i Spidsen for
en Ekspedition til Nyassa-Søen. Han ankom
til Sansibar Decbr 1878 og tiltraadte Maj det
flg. Aar Rejsen til det Indre af Dar-es-Salam,
da han den flg. Maaned døde af Dysenteri i
Berobero kun omtr. 200 km fra Kysten.
<i>C. A.</i>
</chapter>

<chapter name="Johnstone">
<b>Johnstone</b> ['dзånst<sub>ə</sub>n], By i det sydvestlige
Skotland, Renfrewshire, ligger ved Clydes
Biflod Black Cart, 16 km VSV. f. Glasgow i en
kulrig Egn. C. 11000 Indb. J. har
Bomuldsspinderier, Papirfabrikker og Jern- og
Metalstøberier.
<i>G. Ht.</i>
</chapter>
