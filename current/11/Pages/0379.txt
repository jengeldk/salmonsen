videnskabelig Forskning har han ikke ydet,
hvorimod han i høj Grad har opmuntret til og
skaffet Betingelser til Stede for den
videnskabelige Forskning vedrørende Havfiskeriet. Hans
nærmere Berøring med Fiskeriet stammer fra
hans Ophold i Marienwerder; han indrettede
her en Klækkeanstalt og kom 1879 ind i
Bestyrelsen for den øst- og vestpreussiske
Fiskeriforening, hvorefter han 1880 stiftede den
selvstændige vestpreussiske Fiskeriforening; men
allerede fra 1877 havde han været Medlem af
»Deutscher Fischereiverein«, kom 1881 ind i dens
Bestyrelse og blev 1884 dens anden
Vicepræsident; ham skyldes Oprettelsen af Foreningens
»Sektion für Küsten- und Hochseefischerei«,
der 1894 blev til »Deutscher Seefischereiverein«,
han var dens Præsident fra dens
Grundlæggelse 1885 til 1907, da han p. Gr. a. Svagelighed
maatte trække sig tilbage. H. var en
overordentlig initiativrig og alsidig Mand, tillige i
Besiddelse af store Forhandlingsevner og i
Stand til at knytte begejstrede Medarbejdere
til Fiskeriets Sag; den Tillid, han vakte ved sin
Personlighed, gjorde det let at skaffe rigelige
Midler saavel fra det tyske Rige som fra
Kyststaterne. Under hans livlige Medvirken
udviklede det tyske søgaaende Fiskeri sig
(Damptrawlere, Sildefiskeri). H. virkede ivrigt for
Igangsættelsen af de tyske
Fiskeriundersøgelser og senere af internationale
Havundersøgelser, og da disse kom i Stand 1902, blev han
Præsident for Centraludvalget i Kbhvn (til
1908), ligesom han var Formand for den
Kommission, der varetog Tysklands Andel af
Arbejdet; Resultaterne af dette offentliggjordes for
en Del i det af H. udgivne Tidsskr. »Die
Beteiligung Deutschlands an der internationalen
Meeresforschung«. 1896 hædredes H. af Univ. i
Kiel ved Udnævnelse til Æresdoktor; ved sin
Død var han virkelig Geheime
Overregeringsraad og Ærespræsident for »Deutscher
Seefischereiverein«. (<sp>Litt</sp>.: <sp>F. Heincke</sp> und <sp>H.
Henking</sp>, »Dr. Walther H. Präsident des
Deutschen Seefischerei-Vereins. Ein
Gedenkblatt« [»Mitteilungen des Deutschen
Seefischerei-Vereins«, Bd XXIX, 1913]).
<i>C. V. O.</i>
</chapter>

<chapter name="Herz, Cornelius">
<b>Herz,</b> <sp>Cornelius</sp>, international Eventyrer
af jød. Afstamning, f. i Tyskland, levede sin
første Ungdom i de forenede Stater, hvortil
hans Forældre var udvandrede, men kom 1867
tilbage til Europa, blev Apotekerlærling i Paris,
studerede Medicin, deltog i den fransk-tyske
Krig som fransk Militærlæge. Efter Krigen
levede han indtil 1877 i Chicago og San
Francisko. Med den Formue, han her tjente ell.
spekulerede sig til, grundlagde han forskellige
Foretagender i Paris, til Slut det franske
Elektricitetssyndikat, og vidste i den Grad at
indynde sig hos formaaende Personer, at han
1886 fik Æreslegionens Kommandørkors.
Imidlertid blev han afsløret som en af
Hovedmændene ved de skandaløse Bestikkelser, der havde
fundet Sted i Forbindelse med
Panama-Svindelen. Han unddrog sig Retsforfølgelse ved at
flygte til England og Udlevering ved
Foregivende af farlig Sygdom, men døde kort efter,
6. Juli 1898, i Bournemouth.
<i>(K. V. H.).</i>
</chapter>

<chapter name="Herz, Henri">
<b>Herz,</b> <sp>Henri</sp>, østerr. Klaverspiller og
Komponist (1803—88), optraadte allerede som Barn
som Klavervirtuos og udgav sine første
Kompositioner 1818. I Paris-Konservatoriet fik han
grundigere Uddannelse og var derefter (i
1830'erne) en af Datidens mest yndede
Klavervirtuoser, der paa talrige Koncertrejser i Europa
og Amerika høstede Guld og Ære. Efter et
tidligere mislykket Forsøg i den Retning grundl.
H. 1851 en Pianofortefabrik i Paris, som han
førte frem til at kappes med Erard's og Pleyel's
Fabrikker. 1842—74 var H. Lærer ved Paris'
Konservatorium og udfoldede i denne Egenskab
en fortjenstfuld Virksomhed. H.'s talrige
Klaverkompositioner (Koncerter, Sonater,
Variationer, Rondoer, Notturnos, Etuder o. s. v.) havde
i sin Tid en meget stor Udbredelse i
Dilettantkredse; de var beregnede paa at tage sig ud
uden at stille for store Fordringer til den
Udførende.
<i>W. B.</i>
</chapter>

<chapter name="Herz, Henriette">
<b>Herz,</b> <sp>Henriette</sp>, f. i Berlin 5. Septbr
1764, d. smst. 22. Oktbr 1847. Hun var Datter
af en kendt jød. Læge af portug. Herkomst,
Benjamin de Lemos, og ægtede kun 15 Aar
gl den langt ældre Læge Marcus H. Deres Hjem
blev Mødestedet for alle Tidens berømte
litterære Personligheder — Mænd, som Gentz,
Brødrene Humboldt, Fr. Schlegel, Varnhagen v.
Ense o. s. v. — og her tilbragte Ludwig Börne
en Del af sin Ungdom. Ogsaa efter M. H.'s Død
1804 bevarede dette Hus sin Position; dets
Frue knyttedes især nær til Schleiermacher
og kom i levende Brevveksling med mange
kendte Personligheder. Desværre tilintetgjorde
hun alle de Breve, der fandtes i hendes
Besiddelse. Efter sin Moders Død gik hun 1817
over til Kristendommen, og saa nu sin
Livsopgave i at uddanne unge Lærerinder.
Honoraret for dette Arbejde lod hun tilflyde
velgørende Stiftelser. 1845 fik hun paa
Foranledning af A. v. Humboldt en Understøttelse af
Friedrich Wilhelm IV og kunde derefter
tilbringe sine sidste Dage uden Bekymringer.
(<sp>Litt</sp>.: Fürst, »H. H., ihr Leben und ihre
Erinnerungen« [Berlin 1850]; »Briefe des jungen
Börne an H. H.« [1861; udg. paa ny af L.
Geiger]).
<i>C. B-s.</i>
</chapter>

<chapter name="Herzberg">
<b>Herzberg</b> ['hærtsbærk]. 1) <sp>H. a. Elster</sp>, By i
Preuss. Prov. Sachsen, ved Schwarze Elster og
ved Jernbanen Berlin—Röderau—Dresden, har
en evangelisk Kirke fra 13. Aarh., et
middelalderligt Raadhus og Fabrikation af Stivelse
og Møbler. (1910) 4043 Indb. 2) <sp>H. a. Harz</sp>,
By i den preuss. Prov. Hannover, ved Harzens
sydvestlige Fod og ved Floden Sieber,
Knudepunkt paa Jernbanen Ottbergen—Nordhausen.
(1910) 3971 Indb. Der findes en evangelisk og
en rom.-kat. Kirke og en bot. Have. Der
fabrikeres Klæde og Cigarer. Her og i Omegnen
drives stor Opdrætning af Kanariefugle. Borgen H.
ligger paa en Høj SV. f. Byen; den kom 1157
i Henrik Løve's Besiddelse og var siden
Residens for Fyrsterne af Grubenhagen.
<i>G. Ht.</i>
</chapter>

<chapter name="Herzegovina">
<b>Herzegovina</b> [slav. hærtse'gåvina], d. v. s.
»Hertugdømmet«, tyrk. <sp>Hersek</sp>, Landskab i
den sydvestlige Del af Bosnien, med et Areal
af 9119 km<sup>2</sup> med (1895) 219500 Indb.,
hvoriblandt 56000 Muhammedanere, 75000 Ortodokse
