uopdyrkede Arealer som muligt under Ploven. Til
Opnaaelsen af disse Formaal giver Loven meget
detaillerede Bestemmelser, dels m. H. t. de
personlige Egenskaber, Paagældende maa være
i Besiddelse af for at kunne nyde godt af
Loven, og den Garanti, der fordres for, at han
virkelig vil selv opdyrke Jorden og stifte et
<i>home</i> paa samme, dels m. H. t., hvilken Jord
der paa denne Maade kan overdrages. I
førstnævnte Henseende fordres det navnlig, at
Paagældende skal være Borger ell. nyde
Borgerret i de forenede Stater, og at han skal være
fuldmyndig (21 Aar) ell. Overhoved for en
Familie. Naar han godtgør dette over for det
paagældende landoffice og beviser, at ingen
anden har erhvervet Fortrinsret til den
Jordlod, han ønsker at komme i Besiddelse af,
gives der ham et foreløbigt Adkomstbrev paa
Jorden, hvorimod det endelige Skøde (Patent)
først udstedes senere, naar han godtgør at
have fæstet Bo paa Jordlodden senest 6
Maaneder efter det første Brevs Udstedelse og at
have boet der og dyrket Lodden i 5 Aar. To
Ægtefæller kan ikke erhverve hver sit
Homestead, medmindre de har faaet Retten til det
før Ægteskabets Indgaaelse; derimod kan en
Mands Enke ell. Livsarvinger fortsætte hans
Besiddelse af et Homestead og erhverve Ret til
Skøde efter en Besiddelsestid af 5 Aar, regnet
fra hans første Erhvervelse af det. Afset
herfra er Erhvervelsen af den foreløbige Adkomst
rent individuel; Retten efter samme kan ikke
overdrages til andre, og Ejendommen hæfter
ikke for Gæld, der er kontraheret forinden
Udstedelsen af det endelige Skøde. Udelukkede
fra at overdrages som Homesteads er Jorder,
som indeholder Mineraler ell. Saltgruber,
medmindre det kan skønnes, at deres Udnyttelse
ved alm. Opdyrkning vil være fordelagtigere
end Bjergværksdriften.

Den anden Form for H. er den, som kendes
gennem de saakaldte <i>Homestead and Exemtion
Laws</i>, af hvilke den første vedtoges i Texas
1839, og som derfra har udbredt sig til de
fleste af Unionens Enkeltstater saavel som til
Kanada. Herefter forstaar man ved Homesteads
saadanne Grundejendomme — lige meget om
de er nyoprettede ell. ej — der inden for visse
Grænser er undtagne fra Udlæg. Hvad der
karakteriserer disse amer. H., er altsaa det, at
de ikke har indskrænket sig til fra Udlæg at
undtage rørlige Genstande indtil en vis
begrænset Værdi, som hører til de vigtigste
Livsfornødenheder ell. er nødvendige for Skyldneren
til hans Næringsdrifts Udøvelse — jfr dansk
Konkurslov 25. Marts 1872 § 160 — men har
udstrakt denne Beskyttelse til at omfatte
ogsaa den urørlige Ejendom. H. gaar altsaa ud
fra en liberalere Opfattelse end de europ.
Lovgivninger af, hvad der bør antages at gaa ind
under Begrebet »Nødtørft«, idet de foruden
Levnedsmidler, Værktøj og daglige
Brugsgenstande herunder indbefatter ikke blot Bolig,
men ogsaa Arbejdsplads, Forretningslokale,
Værksted og efter Omstændighederne Jord, og
dette sidste endda som Regel i saa rigeligt
Maal, at det beskyttede »Eksistensminimum«
er fastsat efter Minimum af, hvad der kan
kræves til en <sp>selvstændig</sp> økonomisk
Eksistens. Men med Bestræbelsen herfor er der
endnu forbundet en Stræben efter noget andet.
De fleste amer. H. gør den udvidede
Beskyttelse, som de yder, afhængig af, at den, der
søger Beskyttelsen, er Familieforsørger.
Familiens Hoved, er privilegeret som saadant, og
som Familiehoved betegnes enhver, hvem der
paahviler Forsørgelsespligt over for en
Ægtefælle ell. nære Slægtninge. Hustru og Børn
bliver m. a. O. betragtede som Ægtefællens og
Faderens første Kreditorer, og Fordringer skal
betragtes som ikke eksigible, for saa vidt som
deres Inddrivelse vilde gøre Skyldnerens
Familie hjem- og subsistensløs. Den amer.
Borger, som vil stille sin Ejendom under H.'s
Beskyttelse, har kun herom at afgive en
Deklaration over for den kompetente Myndighed,
der sørger for Deklarationens Indførelse i et
offentligt Register og dens Kundgørelse i den
officielle Kundgørelsestidende;
Homestead-Dekretet faar ikke tilbagevirkende Kraft, det kan
ikke benyttes til at besvige Kreditorer ell.
berøve dem en Sikkerhed, som tidligere
udtrykkelig ell. stiltiende var indrømmet dem. Der
er saaledes ikke noget i Vejen for at stille den
som Homestead erklærede Ejendom til Salg til
Dækning af Kreditorer, der forud for
Deklarationens Indregistrering har faaet Dom over
Ejeren ell. har haft Pant i Ejendommen, ell.
hvis Sælgeren af Ejendommen, Entreprenøren,
Haandværkere og Arbejdere, der har arbejdet
paa den, ikke har faaet fuld Dækning for
deres Tilgodehavende. Adgangen til at faa en
Ejendom erklæret for Homestead med deraf
flg. Privilegier er imidlertid ingenlunde
ubegrænset. Lovgivningen har kun villet yde den
hjemlige Arne Beskyttelse og saa vidt muligt
forhindre, at en Familie helt berøves sine
Eksistensmidler og saa at sige kastes paa Gaden.
Men heraf er det for det første en Følge, at
ingen samtidig kan faa fl. Ejendomme erklærede
for Homesteads, men kun den Ejendom, som
bebos af ham og hans Familie, ell. hvor han
driver sin Forretning (<i>business house</i>), og
dernæst sætter ogsaa H. Grænsen for Størrelsen
af de Ejendomme, som paa denne Maade kan
undtages fra Tvangsforfølgning. Den Størrelse,
et Homestead maa have, angives i Reglen ved
Fastsættelsen af en Maksimalværdi (fra
500—5000 Doll.) med bestemte Tillæg efter
Familiemedlemmernes Antal. Undertiden fastsættes
Størrelsen ogsaa efter Arealet (fra 40—200
Acres). Er et Homestead af ringere Omfang,
ell. naar den hele Ejendoms Taksationsværdi
ell. det højeste Bud ved Tvangsauktionen over
Ejendommen ikke den i Henhold til H.
undtagne Værdi, finder der overhovedet ikke
noget Tvangssalg af Ejendommen Sted. Da
imidlertid det gennemsnitlige Omfang af de amer.
Farmer som oftest er betydelig større end de
nævnte Maal, saa finder der i Reglen en
Afstikning i Marken Sted af det Terrain, der skal
gælde for Homestead, og det overskydende kan
da undergives Tvangssalg. Hvis en saadan
Deling ikke lader sig foretage uden væsentlig
Skade, saa sælges det hele, og Skyldnerens
Krav paa en uantastelig Grundejendom
omsættes da til en Fordring paa en tilsvarende
Pengesum; ell. han kan i enkelte Stater, om han
