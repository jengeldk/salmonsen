<h1>H</h1>

<chapter name="Hasselmus">
<b>Hasselmus</b> (<i>Muscardinus avellanarius</i> [L.])
er den eneste danske Gnaver af
Syvsoverfamilien (<i>Myoxidæ</i>). Den er lidt mindre end en
Husmus, hvem den i det ydre ligner noget.
Kroppen c. 68 mm, Halen c. 70 mm lang, Snuden er
mere but; Ørene kortere og bredere, mere
haarede; Øjnene større. Der er 4/4 ikke rodaabne,
foldede Kindtænder. Paa alle Poterne er der
5 Tæer, men Tommelen er lille, med Negl.
Halen er af Kroppens Længde, dækket af ret
lange og tætte brungule Haar. Pelsen paa
Oversiden brungul; Undersiden hvidgul, blot
Brystet hvidt. Natdyr, der hovedsagelig lever
i Egeskove med Hassel som Underskov. Den er
overordentlig behændig og livlig og hopper
som et Egern fra Gren til Gren. Føden, helst
Hasselnødder, som den behandler paa
Egernvis, men ogsaa Agern, Korn, Frø af saftige
Frugter og Bær, Bladknopper o. s. v., holder
den med Forpoterne, medens den æder. Om
Dagen ligger den sammenrullet og sover helst
i sit kuglerunde Bo, som den om Sommeren
bygger kunstfærdig i Buskene af Hø, Blade,
Rødder, Haar o. l. Her fødes to Gange om
Aaret indtil 6 Unger, der hurtig er voksne.
Om Efteraaret er alle meget fede og har
samlet et rigeligt Vinterforraad i et hult Træ,
under Trærødder ell. lgn. St. Her danner de
en sammenfiltret Kugle af Mos og Blade, og
deri borer de sig ind, ruller sig helt sammen
og sover nu i 6—7 Maaneder en meget fast
Vintersøvn, der alt efter Vinterens Strenghed
afbrydes sjældnere ell. hyppigere, medens
Dyret æder lidt. Det er i det hele en
overordentlig nydelig lille Skabning, der gerne lever
selskabelig, og naar de kun ses saa sjælden, er
det mest p. Gr. a. deres skjulte Levemaade.
I Danmark er den sjælden, da den her har
Nordgrænsen for sin Udbredelseszone; kun
fundet paa Sjælland og Fyn. Findes ikke i
Norge, men er truffet i Syd- og Mellemsverige
og kendes for øvrigt fra hele Mellemeuropa fra
Midtitalien til England og fra Balkan til
Sydsverige.
<i>R. Hg.</i>

<img>Hasselmus.</img>
</chapter>

<chapter name="Hasselnød">
<b>Hasselnød,</b> se <sp>Hassel</sp> og <sp>Nødder</sp>.
</chapter>

<chapter name="Hasselnødolie">
<b>Hasselnødolie,</b> en fed, ikke tørrende Olie,
der i en Mængde af 60—70 % findes i
Hasselnødder. Ved kold Presning faas en lysegul,
velsmagende Olie, der bruges til Madolie og
til Forfalskning af Mandelolie; ved varm
Presning faas en mørkere Olie, der kan bruges til
Belysning, Smørelse og i Sæbefabrikationen. H.
udgør ingen Handelsartikel af Bet.; ved
<sp>Nøddeolie</sp> forstaas altid den stærkt tørrende
<sp>Valnødolie</sp>.
<i>K. M.</i>
</chapter>

<chapter name="Hasselorm">
<b>Hasselorm,</b> se <sp>Hasselsnog</sp>.
</chapter>

<chapter name="Hasselqvist, Fredrik">
<b>Hasselqvist,</b> <sp>Fredrik</sp>, sv. Naturforsker
(1722—52). Efter at han under store
økonomiske Vanskeligheder var bleven Student i
Upsala 1741, kastede han sig over Studiet af
Naturvidenskaberne, og 1747 forsvarede han
under Linné's Præsidium sin første akademiske
Afhandling, <i>De viribus plantarum</i>. Efter
Linné's Tilskyndelse bestemte han sig til, trods
sit svagelige Helbred og sine faa Pengemidler,
at rejse til Palæstina for at undersøge dette
Lands hidtil næsten ukendte Flora og Fauna.
Efter at han 1749 havde taget den medicinske
Licentiateksamen og disputeret for
Doktorgraden (<i>Theses medicæ inaugurales</i>), rejste
