Eftersøgning af en Person, der skal anholdes) er
traadt i Kraft.
<i>E. T.</i>

I <sp>Norge</sp> bestemmer Grundlovens § 102, at
Husinkvisitioner ikke maa finde Sted uden i
kriminelle Tilfælde. Straffeproceslovens Kap.
18 om Ransagning indeholder Bestemmelser om
Betingelserne for saadanne Undersøgelser og
om Fremgangsmaaden ved dem. Til H. regnes
ikke Inspektioner, som finder Sted til Kontrol
med Overholdelse af Bygnings-, Brand- og
Sundhedslovgivningen, ell. med Toldvisitationer,
Overholdelse af Orden paa offentlige
Forlystelses- ell. Beværtningssteder o. l. Det kan i
det hele taget siges, at der hverken af
Grundlovens Udtryk ell. dens historiske
Forudsætninger kan udledes noget Forbud mod, at en
Lov anordner H. rent administrativt og i
kontrollerende Hensigt.
<i>K. Ø.</i>
</chapter>

<chapter name="Husurner">
<b>Husurner,</b> Lerkar formede som et Hus, er
fra Italien op gennem Europa ikke helt
sjælden fundne. Som Regel har de været anvendte
som Gravgemme for brændte Ben; næsten altid
gengiver de det runde Hus, der antageligt var
Samtidens alm. Hustype. I Danmark kendes
de fra Bronzealderens senere Del og har givet
vigtige Bidrag til Oplysning om Oldtidens Hus
(jfr <sp>Hustomter</sp>).
<i>H. A. K.</i>
</chapter>

<chapter name="Husz">
<b>Husz</b> [hiu], se <sp>Hus, J.</sp>
</chapter>

<chapter name="Huszár, Adolf">
<b>Huszár</b> ['husa.r], <sp>Adolf</sp>, ung.
Billedhugger, f. 1843 i Neusohl, d. 21. Jan. 1885 i
Budapest. Han uddannedes fra 1869 i Wien, under
Fernkorn, Akademiet, Gasser og slog sig ned
i Budapest, hvor han 1881 blev Prof. ved
Mønstertegneskolen. Eötvös-Mindesmærket
(oprejst 1879) regnes for hans Hovedværk. Andre
Arbejder: Monumenter for Arad-Martyrerne
(Pannonia-Figuren), Petöfi (1882), Deák
(ufuldendt ved H.'s Død), Beethoven, Aarstiderne
m. v.
<i>A. Hk.</i>
</chapter>

<chapter name="Huszt">
<b>Huszt</b> [hust], By i det ung. Komitat
Mara-maros, ved Floden Theiss, har c. 9000
rutheniske og magyariske Indb.
<i>G. Ht.</i>
</chapter>

<chapter name="Hutcheson, Francis">
<b>Hutcheson</b> [hat∫<sub>i</sub>s<sub>ə</sub>n], <sp>Francis</sp>, engelsk
Filosof, f. i det nordlige Irland 1694, d. i
Glasgow 1747. Efter at have ledet en privat
Højskole i Dublin blev han Prof. i Moralfilosofi i
Glasgow. Han er stærkt paavirket af
Shaftesbury. I Modsætning til dem, der har hævdet, at
de moralske Domme har egennyttige
Overvejelser til Baggrund, fremhæver han, dels at det
ved de moralske Domme drejer sig om en
Følelsesvurdering over for hvilken Fornuften
kun indtager en tjenende Rolle, dels at de
moralske Egenskaber ved Emnerne synes at
træde os i Møde lige saa umiddelbart som
Tingenes sanselige Egenskaber, hvilket fører ham
til at tale om en moralsk Sans. I
Modsætning til dem, der har hævdet, at de moralske
Handlinger har en egennyttig Karakter,
fremhæver han, af vore Følelser og Instinkter i det
hele taget som Regel er rettet mod andre
Objekter end selve Jeg'et og kan derfor specielt
hævde, at der findes en umiddelbar Trang, der
har til Objekt at hjælpe og glæde andre, i hvis
Tjeneste Fornuften som Evnen til at finde
Midler til givne Formaal træder. Ved de enkelte
etiske Spørgsmaal anvender H.
Velfærdsprincippet (den højeste Lykke for det største
Antal) som Maalestok. Bl. hans Værker kan
nævnes <i>Inquiry into the original of our ideas of
beauty and vertue</i> (1720), <i>Essay on the nature
and conduct of the passions</i> (1728), <i>System of
moral-philosophy</i>, udgivet 8 Aar efter hans
Død. (<sp>Litt</sp>.: <sp>W. R. Scott</sp>, <i>F. H.</i> [1909]).
<i>Edg. R.</i>
</chapter>

<chapter name="Hutchinson, John Hely">
<b>Hutchinson</b> ['hat∫<sub>i</sub>ns<sub>ə</sub>n], <sp>John Hely</sp>, Greve
af Donaughmore, eng. General, f. 15. Maj 1757
i Dublin, d. 6. Juli 1832 i Knocklofty. 1774
traadte han ind i Hæren, søgte at udvide sine
milit. Kundskaber paa Fastlandet og var i den
Anledning i Frankrig ved Revolutionens
Udbrud. Som Oberstløjtnant deltog han i
Felttoget i Champagne i Hertugen af Braunschweigs
Hovedkvarter og førte 1794 med særlig
Dygtighed i Flandern et af ham selv udrustet
Regiment. Efter at have deltaget i Kampen mod
Oprørerne i Irland kæmpede han 1799 i
Holland og gik 1801 til Ægypten, hvor han, efter
at General Abercromby var bleven dødelig
saaret ved Alexandria, fik Overkommandoen
over den eng. Hær. Han erobrede Damiette og
Ramanieh, indesluttede Kairo og tvang
General Béliard til Kapitulation med 14000 Mand.
Han vendte sig nu mod Alexandria, afslog her
de franske Udfaldsforsøg og tvang Menous til
Overgivelse med 10000 Mand, hvorved
Ekspeditionens Maal, Franskmændenes Fordrivelse fra
Ægypten, var naaet. For sine Fortjenester i
dette Felttog ophøjedes han til Lord af
Knocklofty. 1803 fik han Generalløjtnants Rang og
rejste 1806 som overordentlig Gesandt til
Rusland, i hvilken Egenskab han i Kejser
Alexander's Følge overværede Slaget ved Friedland.
Efter Tilsit-Freden 1807 vendte han tilbage til
England, hvor han 1813 forfremmedes til
virkelig General.
<i>B. P. B.</i>
</chapter>

<chapter name="Hutchinson, Thomas Joseph">
<b>Hutchinson</b> ['hat∫<sub>i</sub>ns<sub>ə</sub>n], <sp>Thomas Joseph</sp>,
eng. Opdagelsesrejsende (1820—85). Efter at
have uddannet sig som Læge gjorde han 1851
en Rejse til Vestafrika og deltog 1854—55 som
Læge i Niger-Ekspeditionen. 1855 blev han
eng. Konsul i Biafra-Bugten og paa den sp.
Ø Fernando Po, som han fra 1857 styrede som
sp. Guvernør. 1861 blev han Konsul i Rosario
i Argentina og undersøgte der Salado-Dalen.
1870 blev han Konsul i Callao, men vendte 1873
tilbage til sit Gods i Irland. Han har udgivet
<i>Narrative of the Niger-Tshadda-Binuë
exploration of 1854—55</i> (1855), <i>Impressions of
Western-Africa</i> (1858), <i>Ten years wanderings
among the Ethiopians</i> (1861), <i>Buenos Ayres
and Argentine gleanings</i> (1865), <i>Parana and
South American recollections</i> (1868), <i>Two years
in Peru</i> (1874), <i>Summer rambles in Brittany</i>
(1876).
<i>C. A.</i>
</chapter>

<chapter name="Hutchinson">
<b>Hutchinson</b> ['hat∫<sub>i</sub>ns<sub>ə</sub>n], By i U. S. A., Stat
Kansas, ligger 220 km VSV. f. Topeka 465 m
o. H. ved Arkansas River. (1910) 16400 Indb.
H. er Jernvejscentrum og har store Slagterier,
Saltværk samt livlig Handel.
<i>H. P. S.</i>
</chapter>

<chapter name="Hutchinsonit">
<b>Hutchinsonit</b> [hatsjinså'nit], et Mineral af
noget ubestemt Sammensætning, indeholdende
Sølv, Thallium, Bly, Arsen og Svovl som
væsentlige Bestanddele; forekommer som
dybrøde, diamantglinsende, fladerige og
veludviklede Krystaller ved Binn i Schweiz.
<i>O. B. B.</i>
</chapter>
