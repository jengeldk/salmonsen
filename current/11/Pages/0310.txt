Contades og Polignac, og blev i en ung Alder
(1785) Generaladvokat ved Parlamentet i
Paris. Han var en Mand af sjælden Skønhed,
elegant og vindende, havde en let, sarkastisk
Veltalenhed og var en fortrinlig Litterat.
Revolutionen sluttede han sig straks til, var med
ved Stormen paa Bastillen 14. Juli 1789 og
blev som Deputeret for Paris sendt til den
lovgivende Forsamling og senere af Dept
Seine-et-Oise til Konventet. Begge Steder viste han
sig som yderliggaaende Radikal og sluttede
sig nøje til Danton og dennes Venner.
Konventet sendte ham i Mission til Syden for at
organisere det ny Dept Montblanc og senere
til Elsass i en militær og diplomatisk Mission.
Han var oftere Konventets Præsident, bl. a.
2. Juni 1792, da det i Slotshaven vistes tilbage
af Hanriot og hans Kanonerer. Den aldrig i
Virksomhed traadte Konstitution af Aar I var
for en stor Del H.'s Værk, men hvilede i høj
Grad paa Condorcet's kasserede Forslag. H.
blev Medlem af Velfærdskomiteen, men kunde
ikke enes med Robespierre, der som Elev af
Rousseau hadede alle Voltairianere og
Tilhængere af Diderot. 26. Ventôse = 17. Marts 1794
blev H. arresteret, anklaget for at have skjult en
Emigrant i sit Hus, stillet for
Revolutionstribunalet, dømt til Døden og guillotineret 5. Apr.
sammen med Danton og hans Venner. Hans
<i>Œuvres littéraires</i> — hvori hans klassiske
»Interview« af Buffon — er udg. af E. Dard
(Paris 1907). (<sp>Litt</sp>.: <sp>Robinet</sp>, <i>H. de S. etc.</i>, i
<i>La révolution franc.</i>, Bd XXII; <sp>Aulard</sp>, <i>Les
Orateurs de la Législ. etc.</i>, Bd II; <sp>E. Daudet</sp>,
<i>Le roman d'un conventionel. H. de S. et les
dames de Bellegarde</i> [Paris 1904]).
<i>P. L. M.</i>
</chapter>

<chapter name="Herba">
<b>Herba</b> (lat.), Urt, farmaceutisk Betegnelse
for officinelle Urter (forkortet <i>Hb.</i>).
</chapter>

<chapter name="Herbarium">
<b>Herbarium</b> (lat., af <i>herba</i>), Samling af
pressede og tørrede Plantedele ell. Planter.
Presning og Tørring har vist sig at være et
nemt og værdifuldt Opbevaringsmiddel for
Planter til Støtte for systematisk og
morfologisk bot. Studium. Endog til anatomisk Brug
lader tørrede Plantedele sig anvende efter
behørig Opblødning og derpaa flg. Hærdning, f.
Eks. i stærk Alkohol. Et H. er et uundværligt
Hjælpemiddel for saavel den bot. Amatør som
for den videnskabelige Botaniker, der
beskæftiger sig med Planternes Systematik og deres
Udbredelsesforhold. Et fyldigt H. har stor Bet.
for Studiet af Arternes Variationsforhold og
ogsaa for Landes og Landsdeles Plantegeografi.
Ligeledes kan et H. med stort Udbytte
anvendes ved Undervisningen, naar levende
Materiale ikke kan skaffes til Veje.

Ved Anlæg af et H. mærkes især flg. 1)
<sp>Indsamlingen</sp> af Planterne maa saa vidt
muligt — af Hensyn til korrekt Bestemmelse
og et i øvrigt indgaaende Studium — foretages
saaledes, at alle Dele, saavel over- som
underjordiske, faas med. Man vælger især saadanne
Individer, som baade blomstrer og har Frugt.
Af større Planter, f. Eks. Træer og Buske, kan
naturligvis blot Grene med Blomst og (helst)
Frugt indsamles. Blomsterløse Planter (f. Eks.
Mosser og Bregner) tages fruktificerende. 2)
Ved <sp>Tørringen</sp> kommer det især an paa
at bevare Plantens Form; den tørres ved at
lægges mellem groft Filtrerpapir (»Kaffepapir«);
Planten udbredes i nogenlunde naturlig
Stilling. Man anbringer et Par ell. nogle faa Ark
Papir mellem hver Plante; dog maa meget
saftfulde Planter lægges mellem fl. Ark. Sedler med
Navn, Findested, Dato o. a. Oplysninger
vedlægges. Er et vist Antal Planter saaledes —
saa snart som muligt efter Indsamlingen —
anbragte mellem Papirer, presses hele Stablen
med en Plantepresse (s. d.). Presningens Grad
og Varighed afhænger af Planternes
Beskaffenhed; jo mindre vandholdige de er, desto
lettere vil de naturligvis tørres. Jo stærkere
Pres, desto bedre vil Formen f. Eks. af
Bladene bevares, men der maa tillige tages Hensyn
til, at Dele af Planterne ikke sønderpresses.
Efter at Planterne har ligget højst et Par Døgn
i Presse, og helst forinden, omlægges de i tørre
Papirer, presses igen o. s. fr., indtil de er helt
tørre; Erfaringen vil snart lære Samleren,
naar dette er Tilfældet, men i Beg. vil hyppig
Skiften af Papirer være at anbefale. Planter,
der ved Presningen let bliver slappe, giver
man først et Omslag af <sp>tyndt</sp> Filtrerpapir,
der lægges mellem det tykkere, og som ikke
skiftes. Fint forgrenede Alger o. a. l.
Vandplanter tørres efter først at være opsamlede
paa det Ark Papir, paa hvilket de senere skal
opbevares; man kan til Opsamlingen benytte
en flad Tallerken ell. Bakke med Vand, hvori
Algen flyder; ved forsigtig at føre Papiret ind
under Planten og hæve det op, faar man den
til at ligge i nogenlunde naturlig og udbredt
Stilling; derefter presses den altsaa ell. tørres
uden Presning. For at bevare Formen søger
man undertiden at tørre mindre og sarte
Planter (f. Eks. Slimsvampe) i Luften uden
Anvendelse af Pres. Efter Tørringen anbringes de
i smaa Æsker. Lav- og Mosarter, der vokser
paa Sten og Klippe, indsamles og tørres
fastsiddende paa Underlaget, idet der med
Hammer og Mejsel løshugges et Stykke af dette
med paasiddende Plante, og lægges i
Papirkapsler ell. Æske. 3) <sp>Opbevaring</sp>. Efter
Tørringen bør Planterne, naar de skal
opbevares og benyttes, opklæbes ved Hjælp af
smalle og vel gummerede Papirstrimler helst
paa dertil indrettede og i Handelen gaaende
Herbariepapirer (ell. paa halve Ark alm.
Konceptpapir); dog benytter man ikke altid
Opklæbning, men kun løs Opbevaring, nemlig naar
Planterne skal bortbyttes ell. under andre
Omstændigheder. Planten forsynes med Etikette
med Navn, Findested, Dato, Samlerens Navn
o. a. Oplysninger. Planternes Opbevaring maa
ske paa et tørt Sted, i et Skab e. l.; de maa
jævnlig tilses og behandles med
insektfopdrivende og -ødelæggende Midler, for Eksempel
Sublimatspiritus. Planterne ordnes
systematisk efter Art, Slægt o. s. v.; til hver Art
benyttes Omslag af ikke for tyndt
Indpakningspapir.

Store H. er knyttede til alle større bot.
Haver og Undervisningsanstalter (se nærmere
<sp>Botaniske Samlinger</sp>). (<sp>Litt</sp>.:
Raunkiær, »Exkursionsflora«, 3. Udg., S. VIII—X).
<i>C. H. O.</i>
</chapter>
