i Hellas. Især rummede Arkadien, hvis Bjerge
allerede hos Homer nævnes som et af hendes
kæreste Opholdssteder, mange Helligdomme for
hende. Kilder, Floder og Søer, som giver
Planterne Trivsel, er hende helligede (Tilnavn:
<i>Limnatis</i>); men især ofres der til hende i Skovene,
hvor de til A. indviede Steder tit ligesom
Nymfernes var udstyrede med det simplest mulige
Apparat. Ogsaa som Gudinde for Agerbruget,
som den, der giver Sæden Vækst, ell., naar hun
krænkes, lader den gaa til Grunde, tilbades A.
enkelte Steder; i denne Egenskab modtager hun
Ofre af Aarets Afgrøde. Men endnu mere end
Træer og Planter staar dog Dyreverdenen i
hendes Varetægt, baade Rovdyrene, Vildtet og
Kvæget. Fremfor alt er hun Jægernes Gudinde
og hædres af dem med Bøn og Offer i Skoven.
Denne Kultus var ikke uden Bet.; Jagten var i
mange Egne af Hellas i Oldtiden et vigtigt
Erhverv og ansaas for den hæderligste Syssel for
unge Mænd af ædel Byrd. Bjørnen, Vildsvinet
og Hjorten og af Kvæget især Geden er A.'s
hellige Dyr. Tit tænkes hun ridende paa en Hjort
ell. kørende med et Spand af Hjorte. Ved den
attiske Fest ἐλαφηβόλια (»Hjortejagten«)
modtog hun Offerkager formede som en Hjort; ellers
er Geden det Offerdyr, der sædvanlig slagtes
ved hendes Fester. Af alle Dyr er dog Hunden
den, der hyppigst træder frem som hendes
Ledsager. Streng Jomfruelighed, Modvilje mod al
Elskov, er A. egen. Dette Træk præger den
udviklede Kunsts Billeder af Gudinden, det ytrer
sig i fl. af de Myter, som knyttede sig til hende,
og lægger sig ogsaa for Dagen i hendes
Dyrkelse. Uskyldige Børn staar særlig i hendes
Varetægt; ved Festen Brauronia, der i Athen
holdtes for den brauroniske A. (se ndf.), førte
Mødrene deres Døtre i Alderen fra 5—10 Aar
ind i hendes Helligdom paa Akropolis; i Patrai
og Aigeira i Achaia udførtes Præstegerningen i
A.'s Tempel af kyske Piger, i det arkadiske
Orchomenos krævedes Kyskhedsløfte af Præsten
og Præstinden. Fl. St. var det Skik, at den
opvoksende Ungdom ell. Bruden umiddelbart før
Brylluppet ofrede Gudinden en Lok af sit Haar.
— Søskendeparret Apollon og A. tillige med
deres Moder, Leto, havde mange Steder fælles
Kultus; i alle betydeligere Apollohelligdomme,
selv dem, der fra først af maa antages at have
været indviede til Apollon alene, modtog A.
Ofre; baade fra Delfoi og fra Delos haves
talrige Vidnesbyrd om hendes Dyrkelse. Denne
nære Forbindelse fører til, at mange
Karaktertræk overføres fra Broderen til Søsteren, som
efterhaanden tager Del i næsten alle Sider af
hans Virksomhed. Hun renser, ligesom han, for
den Besmittelse, man paadrager sig ved
Blodsudgydelse. Hvor Apollon's krigerske Karakter
træder stærkt frem (som i Sparta), bliver ogsaa
A. Krigsgudinde, til hvem der ofres før Kampen.
Inden Slaget ved Marathon skal Athenerne have
lovet at ofre hende lige saa mange Geder, som
der faldt Persere i Kampen; da det paa Grund
af Tallets Størrelse blev umuligt, indførtes i
Stedet herfor en aarlig Ofring af 500 Geder ved
Festen, der holdtes til Minde om Slaget.
Sideordnet med, at Apollon undertiden opfattes som
Solgud, er Opfattelsen af A. som Maanegudinde,
der træder frem i den senere Oldtid.

<sp>Myter og Sagn</sp>. A. fødtes en Dag før sin
Tvillingbroder; den gl. homeriske Hymne til
Apollon kalder hendes Fødested Ortygia, et
Navn, som findes fl. St. i den helleniske Verden.
I denne Sammenhæng maa der være ment en Ø
i Nærheden af Delos, hvor Apollon saa Lyset;
men der fandtes i Oldtiden fl. Helligdomme, som
roste sig af at være Gudindens Fødested. Kort
efter Fødslen fældede hun sammen med sin
Broder den pythiske Drage. I Forening med
ham overvinder hun ogsaa andre Fjender: den
vældige Tityos, der vilde forgribe sig paa Leto,
og den overmodige Niobe's Døtre. I den store
Fælleskamp mod de olympiske Guders
Modstandere, Giganterne, tager A. virksom Del; som
Vaaben fører hun i Kampen Bue og Pile ell. en
Fakkel, og hun understøttes af sin tro
Ledsager, Hunden. Andre Sagn fremhæver særlig
den Side af hendes Væsen, at hun er de kyskes
Ven, de ukyskes Fjende: hun beskytter den
unge, kvindesky Jæger, Hippolytos, men dræber
Orion, der havde forgrebet sig paa en af
hendes Ledsagerinder; en lgn. Forestilling synes at
ligge til Grund for Odysseens Fortælling om
Ariadne's Død for A.'s Haand; Aktaion, der har
set Gudinden i Badet, bliver til Straf forvandlet
til en Hjort og sønderrevet af sine egne Hunde.
Hvor megen Nød A.'s Vrede kunde bringe, naar
hun blev krænket, berettede et af de mest
populære gr. Sagn, der allerede berøres hos Homer:
Kong Oineus i Kalydon havde undladt at bringe
hende det skyldige Offer af Jordens Afgrøde;
til Straf udsendte hun et Vildsvin, der ødelagde
hans Land, og som først blev dræbt efter store
Kampe, der førte mange Heltes Død med sig.
Ved den troiske Krigs Beg. maatte Agamemnon
bringe hendes Vrede det dyreste Offer, en Fader
kan bringe, sit eget Barn. Efter den gl.
Digtnings Fortælling blev Hæren holdt tilbage i Aulis
af Modvind; Sandsigeren Kalchas erklærede, at
Grunden hertil var en Krænkelse af A., og at
Flaaden ikke kunde komme af Sted, før
Agamemnon havde ofret hende sin Datter Ifigeneia;
men i det Øjeblik, hun skulde dræbes, ynkedes
Gudinden og bortførte hende til Taurien (Krim),
hvor Ifigeneia blev hendes Præstinde, og en
Hind laa i hendes Sted som Offerdyr paa Alteret.

<sp>Identifikation med andre
Gudinder</sp>. Den sidstanførte Fortælling viser, at
Grækerne i en gl. Tid har dyrket en anden
grusom Gudinde, hvis Væsen afviger stærkt fra
den ovf. givne Skildring, under Navnet A. Thi
det Træk, at der i Aulis bringes A. et Menneske
som Offer, staar ikke alene. Ifigeneia, som
Sagnet lod blive bortført til Taurien, skulde der
have været Præstinde ved et Tempel, hvor
Taurierne ofrede de fremmede, som kom til
Landet; senere skulde hun være flygtet tilbage til
Grækenland og have indstiftet en lgn. Kultus i
Brauron i Attike. Ogsaa en Gudinde, som i
Sparta dyrkedes under Navnet <sp>A. Orthia</sp>,
findes hos senere Oldtidsforfattere sat i
Forbindelse med den tauriske A.; ved Orthia's Alter
piskedes Drenge til Blods, hvad der skulde være
en Afløsning af opr. Menneskeofre. Dog er
denne Forklaring sikkert urigtig; Orthia maa
