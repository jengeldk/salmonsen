<sp>Heliopolis</sp>, »Solens By«. Af Syrerne kaldtes
Solguden ofte Baal. B. nævnes først af Josefus
og Plinius. Den havde rimeligvis allerede Bet.
under August, men 2. (og 3.) Aarh. var
sikkert Byens mest glimrende Tid. Da anlagdes
de to store op til hinanden stødende Platformer,
paa hvilke Hovedtemplerne laa, og som i
Oldtiden dannede Byens Akropolis. Om Anlæggene
giver Planen Oplysning. Platformen, der er
henved 300 m lang og 135 m bred (naar man
regner den mindre Platform med, omtr. 180 m),
hæver sig omtr. 7 m over Grunden; men selve
Hovedtemplets Basis er næsten dobbelt saa høj.
Platformen støttes til alle Sider af solide Mure,
opførte af vældige, tilhuggede Blokke. Af disse
har tre, der ligger ved Siden af hinanden, 6—7
m over Grunden, særlig tiltrukket sig
Opmærksomheden p. Gr. a. deres Størrelse; hver af
dem er over 19 m lang og hver 4 m høj og
bred (se Nr 11 paa Planen). Man kalder dem
Trilithon, og dette Navn anvendes ogsaa om
selve Templet, som hæver sig lige inden for
dem. Der findes for øvrigt endnu en Blok, der
er større (over 20 m lang). Der kendes næppe
større tilhuggede Blokke fra Mure andetsteds.
I Substruktionen, der bærer Platformen, findes
to lange Galerier, 5 m brede, der i Oldtiden var
arkitektonisk prydede paa forsk. Maade, og som
længere hen i Tiden vistnok har været anvendte
som Kasematter. Indgangen til det store Tempel,
der efter Indskrifterne var indviet til Stedets
»store Guddomme«, og som nu gerne kaldes
»Zeus' Tempel«, byggedes af Antoninus Pius
og hans Efterfølgere, bl. a. af Caracalla.
Indgangen er i Ø. Ad en 1905 anlagt Trappe, som
har afløst Resterne af en Trappe fra Oldtiden,
stiger man op til en Forbygning, Propylæerne
(Nr 1 paa Planen), der er omtr. 40 m bred og
12 m vid. Den har haft 12 Søjler og har paa
hver Side et Taarn. Tre Gennemgange fører
fra Propylæerne ind til en sekskantet Forgaard
(Nr 2). Den er 60 m dyb og henved 76 m bred.
Den er omgivet af Haller. Opr. var her Sæder
(<i>Exedra</i>), omgivne af Søjler o. l.; men Araberne
har her anlagt forsk. Befæstninger. Gennem
en tredobbelt Portal, af hvilken kun den
nordlige Del er godt bevaret, kom man ind i en
mægtig Tempelgaard (Nr 3), omgivet af
Søjlehaller med et stort Alter i Midten. Pladsen er
113 m lang og 135 m bred. Søjlernes Antal er
84; de er af Granit; en af dem er nogenlunde
godt bevaret. I byzantinsk Tid opførtes paa
Pladsen en kristen Basilika. Midt for den store
Tempelgaard laa imod V. selve Templet (Nr 6),
88 m langt og 48 m bredt. Det var omgivet af
korintiske 19 m høje Søjler, 19 paa hver af de
lange Sider og 10 paa de korte. Det andet
Tempel, Bakkhos', der ligger paa en egen Platform
(Nr 7), er omtr. 68 m langt og 36 m bredt og
er et af de bedst bevarede Templer i Syrien.
Det var omgivet af 46 korintiske, 16 m høje
Søjler, af hvilke 16 staar endnu, medens 30 er
faldne. Portalen, som fører ind i
Tempelrummet, er meget smuk og rigt prydet med
Billedværk. Det 3. Tempel ligger i nogen Afstand
mod Ø.; det er omgivet udvendigt af Søjler og
antages at have været viet til Afrodite ell. Fortuna.
I kristen Tid blev det anvendt som Kapel
ell. Kirke. I Middelalderen led B. meget, snart
ved Fjendehaand, snart ved Jordskælv. 1759
hjemsøgtes B. igen af et voldsomt Jordskælv.
1900—04 foretog en tysk videnskabelig
Ekspedition Udgravninger i B., der har givet en
Del Oplysninger. (<sp>Litt</sp>.: <sp>Wood</sp>, <i>The Ruins of
B.</i> [London 1757]; <sp>Cassas</sp>, <i>Voyages
pittoresques</i> [Paris 1799]; <sp>Robinson</sp>, <i>Biblical
Researches</i>; <sp>O. Puchstein</sp>, »Führer durch B.«
[1905]; Dansk: <sp>V. Schmidt</sp>, »Rejse« [1863];
<sp>H. Scharling</sp>, »Pilgrimsfærd i det hellige
Land« [1876]).
<i>V. S.</i>

<img>Plan af Ruinerne i Baalbek.
1. Propylæerne. 2. Sekskantet Forgaard.
3. Tempel-Forgaard. 4. Platform, hvorpaa
et stort Alter. 5. Haller. 6. Søjler fra det
store Tempel. 7. Bakkhos's Tempel.
8. Mur. 9. Arabisk Bygning.
10. Omfangsmur. 11. Trilithon.</img>
</chapter>
