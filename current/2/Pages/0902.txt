<chapter name="Bejdsning (se Afsvampning)">
<b>Bejdsning,</b> se <sp>Afsvampning</sp>.
</chapter>

<chapter name="Bekajer">
<b>Bekajer,</b> Nedhaler til Store- og
Fore-Mærse-Læsejl, Sejl, som under rumskøds Sejlads
anbringes paa Siderne af Mærssejlene. B. staar
fast i Læsejlets øverste og inderste Hjørne,
farer derfra paa Sejlets Agterkant gennem en
Kous i det yderste og nederste Hjørne og
derfra til Dæks.
<i>H. E.</i>
</chapter>

<chapter name="Beke, Charles Tiistone">
<b>Beke</b> [bi.k], <sp>Charles Tiistone</sp>, britisk
Rejsende og Forf., f. 10. Oktbr 1800 i London, d.
31. Juli 1874 smst. 1840—43 blev han knyttet til
Major Harris' Ekspedition til Abessinien, hvor
han særlig undersøgte Godscham, S. f.
Tsana-Søen. Et af Datidens store geogr. Spørgsmaal,
nemlig Spørgsmaalet om Nilens Kilder,
interesserede ham meget, og han er vistnok den
første, der foreslog at anvende Sansibar som et
passende Udgangspunkt. Senere tog B. levende
Del i Diskussionen om den bedste Maade til at
befri de Englændere, der holdtes fangne af Kong
Theodor af Abessinien. 1865 foretog han en for
øvrigt resultatløs Rejse til Massaua i den
Anledning. I den høje Alder af 73 Aar begav han
sig til Ægypten og det nordlige Arabien for at
bestemme Sinai-Bjergets sande Beliggenhed, og
han mente i Djebel-el-Barghir ved
Akabah-Bugten at have fundet det bib. Sinai.
<i>C. A.</i>
</chapter>

<chapter name="Bekendelse (se Tilstaaelse)">
<b>Bekendelse</b> (jur.), se <sp>Tilstaaelse</sp>.
</chapter>

<chapter name="Bekendelsesskrifter (se Symboler)">
<b>Bekendelsesskrifter,</b> se <sp>Symboler</sp>.
</chapter>

<chapter name="Bekendere">
<b>Bekendere</b> (<i>confessores</i>) kaldes de, der i
Kristenforfølgelsens Dage modig bekendte deres
Tro. De æredes højt af den gamle Menighed
»som de, der havde ydet Gud et herligt Skue og
efterladt Brødrene et godt Eksempel«. Martyriet
var Kronen, men Bekendelsen var det første
Skridt til Kronen.
<i>L. M.</i>
</chapter>

<chapter name="Bekendtgørelse">
<b>Bekendtgørelse.</b> Det er i mange i det
praktiske Liv saare vigtige Tilfælde en Pligt for den,
der foretager en Handling, ell. iværksætter visse
Retsskridt, som vil kunne gribe ind i
ubestemmelig manges Retssfære ell. berøre offentlige
Myndigheders Interesse, at gøre disse
Handlinger og Retsskridt kundbare for Offentligheden
ved en B., sædvanlig enten gennem Tinglæsning
ell. Indrykkelse i de til retslige B. bestemte
Blade. Saaledes skal f. Eks. alle Overdragelser
og Behæftelser af fast Ejendom, Stiftelse af
Underpant i Løsøre og Umyndiggørelsesdekreter
bekendtgøres ved Tinglæsning, Beslutning om
Ægteskabs Indgaaelse som Regel kundgøres ved
Lysning i Kirken (for borgerlig Vielses Vedk. i
Danmark ved Tinglysning), Falliterklæringer,
Indkaldelser til Kreditorerne ligesom andre
vigtigere Skridt under Konkurs- og Dødsboers
Behandling, Berammelse af Tvangsauktioner o. s. v.
meddeles ved B. i de offentlige Blade. Ligeledes
skal Stævninger ell. Indkaldelser til Personer,
om hvem det ikke vides, om de er i Live, ell.
hvor de er, ske ved B. i Bladene som den
Maade, hvorved Kundskaben lettest vil kunne
naa til rette Vedk. Medens tidligere i
Danmark »Berlingske Tidende« og uden for Kbhvn
forsk. Blade ifølge særlig Bevilling ved
Lovgivningen var autoriserede til Optagelse af slige
retslige Bekendtgørelser, indtræder nu siden L.
Nr 10 af 25. Jan. 1903 den til Optagelsen i de
autoriserede Blade knyttede Retsvirkning alene
ved Offentliggørelse i »Statstidende«. Paa
Island sker B. i lignende Øjemed siden 1907 i en
offentlig Bekendtgørelsestidende. I andre
Tilfælde er den Privates Pligt udtømt ved en
<sp>Anmeldelse</sp> (s. d.) til et af det Offentlige ført
Register (Handels-, Varemærkeregistret o. s. v.),
f. Eks. ved Stiftelsen af et Interessentskab,
hvorefter det Offentlige selv besørger Anmeldelsen
bekendtgjort i Bladene og indført i Registrene,
ligesom de Efterlevende ved Dødsfald kun har
Pligt at anmelde dette til Skifteretten, der
derpaa selv bekendtgør det.

Men ogsaa for Staten selv er det naturligvis
en Pligt at sørge for sine Befalingers B.,
saafremt de skal tjene til Rettesnor for Borgerne
i Alm. og ikke blot for den enkelte ell. for de
underordnede Statsmyndigheder. Thi vel er
det i og for sig ingen principiel Betingelse
for, at en Lov kan have Gyldighed som saadan
og lægges til Grund for Domstolenes Afgørelser,
at den er bekendtgjort; saaledes var f. Eks. i
Danmark Kongeloven af 14. Novbr 1665
gældende Ret længe, før den blev kundgjort; men
det er en Pligt over for Borgernes Krav paa
Beskyttelse mod Vilkaarlighed fra Statsmagtens
Side, at ingen Love anvendes af Staten, uden at
de Lovundergivne i det mindste har kunnet
komme til Kundskab om dem. Det er derfor
ogsaa nu oftest i selve Staternes Grundlove
befalet, at Lovene skal bekendtgøres, saaledes
ved dansk Grundlovs § 24: »Kongen befaler
Lovenes Bekendtgørelser«. I Danmark skete i
øvrigt B. af Love og Anordninger tidligere ved
Tinglæsning; nu er efter L. af 25. Juli 1870 deres
Indrykkelse i Lovtidende den bindende B. Ogsaa
i Norge er ved L. 1. Apr. 1876 B. ved
Tinglæsning afløst af Indrykkelse i en Lovtidende. Paa
Island sker B. siden 1878 i Regeringstidenden
for Island; paa Færøerne suppleres siden 1876
B. i Lovtidenden med en af Amtmanden
foranstaltet B. af de paagældende Loves og
Anordningers Titel og Udstedelsesdag i den dertil
autoriserede færøiske Tidende. Ogsaa Anordninger,
udstedte af lokale Myndigheder
(Sundhedsvedtægter f. Eks.), skal ell. kan undertiden
indrykkes i Lovtidende, men skal i øvrigt
bekendtgøres paa den paa hvert Sted ellers brugelige
Maade, f. Eks. ved Opslag, Indrykkelse i lokale
Blade, Oplæsning ved Trommeslag ell. til
Kirkestævne. Kongelige og ministerielle Befalinger
til vedk. Øvrigheder skal derimod kundgøres i
Ministerialtidende, naar de er af almindeligere
Karakter; ligesaa ogsaa mere vigtige
Resolutioner ang. enkelte Tilfælde.

Foruden at betegne den Handling at
bekendtgøre, bruges Ordet B. ogsaa om selve den
Meddelelse, der bekendtgøres. I snævrere retlig
Bet. forstaas saaledes ved B. navnlig en
Anordning, udgaaet fra et Ministerium ell. en
underordnet Statsmyndighed.
<i>K. B.</i>
</chapter>

<chapter name="Bekendt Mand">
<b>Bekendt Mand</b> (i Norge <sp>Kjendtmand</sp>)
kaldes en Mand, som — uden at være ansat som
og uden at have Ansvar i Lighed med en
autoriseret Lods — over for en Skibsfører paatager
sig at vejlede denne ved Navigeringen gennem et
Farvand, i hvilket han er særlig kendt.
<i>H. E.</i>
</chapter>

<chapter name="Békés">
<b>Békés</b> [↱be.ke.∫], <sp>Komitat</sp> i det mellemste
Ungarn, omgives af Komitaterne Szolnok, Hajdu,
Bihar, Arad, Csanád og Csongrád og er 3670 km<sup>2</sup>
