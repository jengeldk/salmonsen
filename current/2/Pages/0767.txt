Opera i Helsingfors. 1878 ægtede hun
Fuldmægtig i Kirkedepartementet i Kria J. Magelssen,
optraadte s. A. ved Operaen i Kria og har fra
den Tid udelukkende været knyttet til den
norske Hovedstads Musikliv, bl. a. som
Sanglærerinde.
<i>I. H.</i>
</chapter>

<chapter name="Basilieurt (se Ocimum)">
<b>Basilieurt,</b> se <sp>Ocimum</sp>.
</chapter>

<chapter name="Basilika (Bygningstype)">
<b>Basilika</b> (gr.: kongelig, underforstaaet Stoa,
Søjlehal) er en oprindelig græsk, senere
romersk Bygningstype, der tjente som
Anneks til de aabne Torve, som Børs,
Forsamlings- ell. Retssal. De ældste B. er fra
hellenistisk Tid; i Rom byggedes den første B. af
Cato. Vitruv har udførligt skildret en af ham
selv bygget B. i Fanum, men de bevarede
Ruiner viser fl. forsk. Typer. Fælles for alle B.
er den aflangt firkantede Plan, som ved
Søjlerækker deles i 3 ell.
undertiden 5 Skibe, af hvilke det
midterste er det bredeste
og regelmæssigt forhøjes
med en Overbygning, der
rager op over Sideskibenes
Tage og har Vinduer i
Højmurene. Alm. er det
ogsaa, at der ved den ene
Kortside tilføjes ell.
indbygges en Apside, hvor
Dommerne kunde tage
Sæde, medens
Hovedindgangen var gennem den anden
Kortside. Men der kunde
ogsaa være to Apsider,
Indgangene kunde være paa
Langsiderne. Søjlerækkerne
kunde ikke blot følge
Langmurene, men ogsaa
Kortsiderne (Fig. 1), og endelig
kunde der over Sideskibene
være Galerier, som
betingede øvre Søjlerækker. De
sidste Aars Forskninger har
stærkt udvidet vort Kendskab om B.-Typen
i de rom. Prov.; fra gl Tid er dog selve
Kejserstadens B. paa Forum de berømteste, saaledes
B. Julia, der anlagdes af Cæsar og fuldførtes af
Augustus, B. Ulpia paa Trajans Forum og B.
Constantin, der udmærker sig ved sit
Hvælvingssystem. Alm. havde de antikke B. ellers
Bjælkeloft, og i al Fald i Occidenten erstattes Søjlerne
kun sjældent af Piller.

Med Ordet B. betegnes ogsaa de ældste
kristelige Kirker af Langhus-Typen, og sikkert er det,
at Slægtskabet mellem den hedenske og de
kristelige B. er nært. Forholdet er vel ikke saa lige
til, at man, som mange ældre
Arkitekturhistorikere siden L. B. Alberti, kan tænke sig, at
de Kristne i Alm. har taget verdslige B. i Brug
som Kirker. Men heller ikke de nyere Forskere
har Ret, der som Dehio vil søge den kristne
B.'s Prototype i det fornemme Privathus og
særligt i dets Atrium. Sandheden er rimeligvis
at søge mellem de to Yderpunkter. Da
Kristendommen i 4. Aarh. var blevet Statsreligion, var
B. den Bygningstype, der bedst egnede sig til
kirkeligt Brug; allerede Hedninger havde
bygget Mysterietempler af fuldstændig basilikal
Form (Eksempler kendes fra Samothrake og i
Rom), og de Kristne kunde ofte nøjes med uden
væsentlige Ændringer at kopiere den Type, der
passede dem bedst, nemlig B. med Indgang i den
ene og Apsis ved den anden Kortside (Fig. 2).
I enklere Anlæg kan Overensstemmelserne være
saa slaaende, at det efter Planen alene er
umuligt at skille hedenske og kristelige Værker.
Den senere
Orientering var endnu ikke
fast Regel. Men i
sin endelige
Udformning modtog
den kristne B. dog
ogsaa Impulser fra
andre
Bygningstyper. Ser vi paa
Planen af en rom.
B. (Fig. 3), finder
vi ikke blot en
Forhal, men desuden
en aaben, af en
Søjlegang omgivet,
Forgaard, der
baade af Navn og af
Gavn svarer til
Privathusenes
Atrium og ofte
rummede Brønden ell.
Fonten; foran Apsis er Søjlerækkerne brudte
ved to Side rum, der vistnok svarer til
Privathusenes Alæ (Vinger), og endelig er
der midt for Apsis bygget Altret med dets
Helgengrav, som under Indflydelse fra hedenske
Gravmæler smykkedes med et Ciborium, og som
i Virkeligheden bliver Bygningens Knudepunkt.
Selv om Korpartiet kun er lille, og selv om
Gejstlighedens Omraade afgrænset med
Skranker skyder sig ud i Skibet, synes det dog, som
om hele Bygningen er bygget for Altrets Skyld.
Uvilkaarligt søger Blikket hen mod Apsidens
Halvkuppel. Det indbyrdes Forhold mellem
Midtskibets Højde og Bredde, som i Maal paa
det nærmeste svarer til hinanden, de lange
Rækker af Søjler mellem Midtskibet og de to (ell.
fire) Sideskibe, Vinduesrækken i Højkirkens
Mure, alt peger frem mod Altret. Denne
Perspektivvirkning har maaske bidraget til, at de
kristne B. kun udstyredes med Træloft og ikke
med Hvælvinger, som man ellers udmærket
forstod at bygge, men hvis Piller og Tværdelinger
vilde have brudt Rummets Længde. Virkningen
understregedes yderligere ved Indervæggenes
billedlige Udsmykning: Mosaikker ell. Fresker,
der gerne samledes om et mægtigt Kristusbilled
ell. en anden Hovedfremstilling i Apsis-Kuplen.
I øvrigt faldt det ganske i Traad med Datidens
alm. Kunsttendens, at B.'s Indre udstyredes
paa det rigeste, medens Ydersiderne var nøgne
og bare; naar B. er forsynede med Taarn, staar
dette frit uden at være knyttet til selve Kirken.
Hvad Detaillernes Behandling angaar, præges B.
af Tidens Ligegyldighed for Plastik og for
Akkuratesse; ofte er Enkelthederne
sammenflikkede Stumper af ældre Bygninger.

Kristne B. forekommer over hele det gamle
Romerrige, og trods mange indbyrdes Ligheder
kan de variere stærkt, særlig i Orienten, hvor
den flg. Udvikling paa mange Maader foregribes.

<img>Fig. 1.
Plan af en Basilika
i Pompeji.</img>

<img>Fig. 2.
Basilika i Kejserpalads
paa Palatin.</img>
