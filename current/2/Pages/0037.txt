sammen, og Afgørelsen træffes da ved simpel
Stemmeflerhed; staar Stemmerne lige, træder
Fredsdommeren til. Retten er sidste Instans for
Sager indtil 300 frc.; overskrides denne Sum,
kan Appel finde Sted til de alm. Domstole.
Foruden den her nævnte Virksomhed har de
fr. Arbejdsretter ogsaa en begrænset
Straffemyndighed over for mindre Forseelser paa
Arbejdspladsen og er yderligere ofte blevet
benyttede til at afgive Betænkninger om
forskellige Arbejderforhold.

Arbejdsretter efter fr. Mønster findes i
Belgien, Schweiz, Italien, Østerrig og Tyskland.
Ordningen er overalt holdt ret nær op ad det fr.
Forbillede, selv om den naturligvis i de enkelte
Lande opviser Afvigelser paa fl. Punkter.
Særlig i <sp>Tyskland</sp> har Institutionen faaet Bet.
Allerede i Beg. af 19. Aarh. vandt de franske
<i>conseils prud'hommes</i> Indpas i Rhinprovinsen,
medens denne var underlagt det fr.
Herredømme, og fra Midten af Aarhundredet søgte
man at indplante dem ogsaa andensteds i
Preussen, navnlig ved Næringsloven af 1869, men
det er dog først efter Loven af 1890, at der er
kommet Fart i Udviklingen. Der kan efter denne
Lov oprettes fagligt ell. stedligt begrænsede
Arbejdsretter (»Gewerbegerichte«) enten af
Kommunalbestyrelserne ell. direkte af
Centraladministrationen efter Ansøgning fra Arbejdsgivere
og Arbejdere. Arbejdsretten bestaar af en
Formand og Næstformand, der udpeges af
Kommunalbestyrelsen, samt et lige Antal
Arbejdsgivere og Arbejdere, valgte af deres
Standsfæller. Naar en Sag er indbragt for
Arbejdsretten, sker der først Mægling, og denne kan
senere under Sagen genoptages, hvis Forlig
skønnes opnaaeligt; i modsat Fald kan afsiges en
Kendelse, der er endelig for Sager indtil 100
M., medens der i større Sager kan appelleres
til de alm. Domstole. 1910 fandtes der i alt
c. 500 Arbejdsretter. Ved Siden heraf er der
desuden en Del Lavsretter
(»Innungsschiedsgerichte«), der dømmer i Sager mellem
Haandværksmestre og deres Svende, men disse er af
underordnet Bet.

Ogsaa i England og i de skandinaviske Lande
har Spørgsmaalet om Oprettelse af
Arbejdsretter været fremme, men noget Resultat er man
ikke naaet til. De individuelle Retsstridigheder
kommer imidlertid heller ikke i disse Lande
frem for de almindelige Domstole i
nævneværdig Grad, men bliver som alm. Regel
behandlede ad organisationsmæssig Vej i Lighed
med de kollektive Retsstridigheder og
Interessekonflikterne. Det bliver saaledes
Fagforeningerne, der kommer til at hjælpe den
enkelte Arbejder til hans Ret, medens den enkelte
Arbejdsgiver, hvis han er organiseret, søger
Beskyttelse mod uretmæssige Krav hos sin
Organisation.

Til Afgørelse af Stridigheder mellem
Organisationerne, henholdsvis Arbejdsgiverforeninger
(ell. enkelte Arbejdsgivere) og Fagforeninger
vil, hvad enten disse efter deres Oprindelse er
individuelle ell. kollektive, Retsstridigheder ell.
Interessekonflikter, det mest nærliggende
Middel være <sp>Forhandling</sp> enten mellem selve
de umiddelbart stridende Parter ell. mellem de
mere overordnede Organisationer. Strækker
denne ikke til, kan enten en udenforstaaende
upartisk Trediemand søge at tilvejebringe
Forlig gennem <sp>Mægling</sp> (privat Mægling), ell.
ogsaa kan Tvisten søges bilagt gennem dertil
indrettede faste Forligsinstitutioner. Glipper
ogsaa dette, staar <sp>Voldgiften</sp> tilbage,
hvorunder der fældes en Kendelse, som Parterne
dog i Alm. staar frit over for, medmindre de
i Forvejen har bundet sig til at følge den. Som
sidste Udvej er der endelig Benyttelsen af
Magtmidler, blandt hvilke det almindeligst
anvendte er <sp>Arbejdsstandsning</sp> (Strejke
fra Arbejdernes og Lockout fra Arbejdsgivernes
Side). Saa længe Udjævningen af de forskellige
Slags Arbejdsstridigheder alene er de stridende
Parters Sag, vil disse for det meste blive
behandlede efter samme Regler, men i nyere Tid,
hvor Staten mere og mere griber ind, enten
støttende Parternes egne Forligsbestræbelser
ell. mere selvstændigt, søger man at
gennemføre en forskellig Behandling, afpasset efter
Stridighedernes særlige Karakter, og navnlig
gælder dette da for henholdsvis
<sp>Retsstridigheder</sp> og <sp>Interessekonflikter</sp>.
Retsstridigheder egner sig efter hele deres
Natur for en retslig Behandling, og det vil for en
upartisk, skolet Hjerne i Alm. ikke være særlig
Vanskeligt at naa en korrekt Afgørelse; for saa
vidt Udviklingen derfor har medført, at ogsaa
den Slags Stridigheder ligger til
Organisationernes Afgørelse, burde for disse det sidste
Stadium være Voldgift, medens de ingen Sinde
burde føre til Arbejdsstandsning. For
Interessekonflikter derimod ligger Sagen helt anderledes.
Det er kun naturligt, at Parterne er meget
betænkelige ved at skulle opgive deres
Bestemmelsesret i Forhold, hvor det drejer sig om
deres økonomiske Velfærd, og Arbejdsgiverne
har da ogsaa altid, og Arbejderne som Regel
ogsaa, sat sig imod tvungen Voldgift i
Interessekonflikter. Der er jo herunder ikke Tale
om, hvad der staar i Overenskomsterne, men om,
hvad der fremtidig skal staa i dem, og dette
vil de interesserede Parter, i hvert Fald saa
længe de staar nogenlunde jævnbyrdige over
for hinanden, vanskelig overlade til andres
Afgørelse. Skulde dette derimod ændres, og
Arbejderne f. Eks. i højere Grad, end det alt er
Tilfældet, blive de underlegne, vil ogsaa deres
Stilling til Spørgsmaalet om Statsindgriben til
Fastsættelse af Arbejdsbetingelserne blive en
anden. Det er dog ikke blot Modstanden fra
Parterne selv, der gør det betænkeligt at
indføre tvungen Voldgift i Interessekonflikter, men
det vilde ogsaa blive en meget vanskelig
Opgave for Voldgiftsretten at træffe det rette. Der
vilde let blive grebet fejl, og Fejltagelser kunde
her faa skæbnesvangre Følger. Man maa være
vel rustet, inden man gaar til en Ordning af
denne Art.

Ved den Maade, hvorpaa Bilæggelse af
Arbejdsstridigheder nu foregaar i Danmark, er
den ulige Behandling, som Retsstridigheder og
Interessekonflikter kræver, fuldt ud sket
Fyldest, og Danmark hører da ogsaa i denne
Henseende til de mest fremskredne Lande; i
Retsstridigheder er der tvungen Voldgift, medens
