udelukkende var Kongens Skyld, og fremhævede
selv, at her var nedlagt en Spire til alvorligt
Fjendskab mellem de to Linier. Fuld af
Bitterhed nedlagde Hertugen sine Embeder — mod
Kongens Villie, og uden at Kongen bevilgede hans
Afskedsansøgning. Han levede Resten af sine Dage
paa Augustenborg, hvor han døde 14. Juni 1814.

I Ægteskabet med Louise Augusta havde han
3 Børn: Karoline Amalie (f. 1796), Christian Carl
Frederik August (f. 1798) og Frederik Emil August
(f. 1800). Hvad Bernstorff i sin Tid havde haabet:
at hindre Monarkiets Splittelse, ved at en Søn
af Hertugen og Louise Augusta's Ægteskab
engang besteg den danske Trone, var allerede
tilintetgjort 1786, da Arveprins Frederik fik en
Søn (Christian Frederik). Paa ny maatte man
altsaa regne med Muligheden af Monarkiets
Deling i en nærmere ell. fjernere Fremtid. I
sine sidste Aar havde Hertug Frederik Christian
syslet med en hist. Redegørelse for sin Slægts
formentlige Rettigheder. Heri hævder han bl. a.
dens Arveret, ikke alene til Holsten, men ogsaa
til Slesvig, og han antyder, som en Udvej til at
hindre Monarkiets Splittelse ved den kgl.
Mandslinjes Uddøen, Adoption af samtlige Prinser af
det sønderborgske Hus i den kongerigske Linie.
For Sønnerne udviklede han sine Teorier og
paalagde dem at vaage over deres Rettigheder med
ethvert Middel, der var foreneligt med deres
Pligt og Ære, selv om de aldrig maatte glemme
Fædrelandets sande Interesser. (<sp>Litt.</sp>: <sp>F. v.
Krogh</sp>, »Beiträge zur älterer Geschichte des
Hauses Schl-Holst.« [1877]; <sp>Schulz</sp>, »Fr. Chr.
Ein Lebenslauf« [1910]; dertil »Briefanhang«
[1913]; <sp>Samme</sp>, »Briefwechsel des Herzogs Fr.
Chr. mit König Fr. VI« [1908]; <sp>Jul. Clausen</sp>,
»F. C. Hertug af Augustenborg« [Kbhvn 1896];
<sp>Kr. Erslev</sp>, »Augustenborgernes Arvekrav«
[Kbhvn 1915]).

Hertug Frederik Christian havde to Brødre,
Frederik Carl Emil (f. 1767) og <sp>Christian
August</sp> (f. 1768), hvilken sidste en Tid greb
betydningsfuldt ind i Nordens Hist. Han havde,
ligesom sin Broder Hertugen, faaet en udmærket
Opdragelse og studerede bl. a. sammen med
sine Brødre i Leipzig. Alle tre drog samtidig til
Kbhvn (1785), hvor Christian August og Emil
fik Ansættelse i Hæren. Efter en hurtig militær
Karrière tjente Christian August, afbrudt af
Ophold i Danmark, 1797—1801 i den østerrigske Hær,
der kæmpede mod Frankrig. 1803 udnævntes han
til kommanderende General i det sydlige Norge.
Med stor Dygtighed reorganiserede han i de flg.
Aar den norske Hær. 1807 blev han Formand i
den Regeringskommission, der med en vis
Selvstændighed styrede Norge under
Danmark-Norges Krig med England. Snart kom Christian
August, der nu indtog to saa betydningsfulde
Stillinger, til at staa som Midtpunktet for de
Forhaabninger, Nordmændene nærede om en
lykkelig og mere selvstændig Tid for Norge. Den
Popularitet, han vandt, var velfortjent. Hans
Personlighed ejede overordentlig tiltalende
Sider. Han var af Karakter trofast og rettænkende,
af Væsen jævn og vindende, over for Soldaterne
en fortræffelig Fører, der delte ondt og godt
med dem; uden at besidde nogen Ærgerrighed
i Retning af at spille en stor Rolle var han
opfyldt af Iver for at virke til Folkets Vel. Paa
den anden Side var Christian August's Karakter,
navnlig i hans sidste Leveaar, under Indflydelse
af svagt Helbred, vag, ubeslutsom og let
paavirkelig, en Mangel, der skulde vise sig stærkt
i de vanskelige Situationer, han kom i. Da
Danmark 1808 erklærede Sverige Krig, paalaa det
Christian August at tilbageslaa Sveriges Angreb
paa Norge, og i Løbet af Sommeren lykkedes
dette ham fuldstændig, efter at han i fl.
Smaaslag havde slaaet Svenskerne. Inden det sv.
Revolutionsparti Marts 1809 afsatte Gustav IV
Adolf, begyndte det Underhandlinger med
Christian August for at faa den bestaaende
Vaabenstilstand med 48 Timers Opsigelsesfrist sikret,
saa længe den sv. Vesthær gik mod Stockholm
for at afsætte Kongen. Samtidig stillede det ham
den sv. Krone i Udsigt ledet dertil af Troen paa,
at han saa snarere vilde gaa ind paa dets
Ønsker, at hans Popularitet i Norge vilde føre til,
at dette Land fulgte ham til en Forening med
Sverige og endelig af Ønsket om at faa en
dygtig Feltherre til Konge ell. Tronfølger. Christian
August indvilligede i Svenskernes Ønske,
saafremt Frederik VI ikke gav Ordre til et Indfald
i Sverige. Imidlertid indlod han sig derefter i
Underhandlinger om Tronfølgerspørgsmaalet,
idet han dog ikke arbejdede for sig selv, men
for Frederik VI, ud fra hans oprigtige Ønske
om at bringe en skandinavisk Union i Stand
under den danske Konge. Han støttedes i sine
Bestræbelser af Herman Wedel-Jarlsberg, hvis
kraftige Personlighed han var kommen under
stærk Indflydelse af. Frederik VI's afvisende
Holdning over for Sverige forhindrede denne
Plans Udførelse, og Wedel-Jarlsberg lededes
derfor til Ønsket om at tilvejebringe en Union
mellem Sverige og Norge alene under Christian
August. Denne afviste Wedel's Planer og
arbejdede stadigt, men vagt og uden Energi, for
Frederik VI. 18. Juli 1809 valgte Svenskerne,
der ikke havde villet vide noget af Frederik VI
som Unionskonge, Christian August til
Tronfølger. Christian August afslog dog at modtage
Valget, før Frederik VI havde givet sit Samtykke
dertil. Frederik VI's Planer baade før og efter
Valget, til sidst en bestemt Ordre af 28. Juli om
at gøre et Indfald i Sverige, mødte Christian
August med Modforestillinger om Umuligheden
af at udføre det med Held, idet han med Rette
henviste til Hærens og Grænseprovinsernes
elendige Forfatning, men uden Tvivl ogsaa p. Gr. a.
den Stilling, han nu personlig stod i over for
Sverige. Christian August kom herved i et
tvetydigt Forhold til sin Konge (deraf senere
Beskyldninger for Forræderi); denne indsaa selv
dette uden dog at ville fritage ham for hans
Post. Decbr 1809 sluttedes Fred med Sverige;
Christian August fik nu Tilladelse af Frederik VI
til at modtage sin ny Værdighed. Jan. 1810
adopteredes han af Karl XIII under Navn af
Karl August. Paa dette Tidspunkt var Christian
August baade legemlig og aandelig svækket, bl. a.
p. Gr. a. Anstrengelser under Felttoget og den
vanskelige Stilling, han havde indtaget under
det foreg. Aars Forhandlinger. Ogsaa i Sverige
kom han under Indflydelse af stærkere
Karakterer, og han havde vanskelig ved at finde sig
