sin Tilbagekomst til England stod han i nøje
Forhold til Jarl Essex, hvis Underhandlinger
med den fr. Kong Henrik IV han varetog, og da
Essex 1600 faldt i Unaade, stillede A. B. sig paa
hans Side, medens den yngre Broder Francis B.
sluttede sig til hans Fjender.
<i>E. E.</i>
</chapter>

<chapter name="Bacon, Roger">
<b>Bacon</b> [be<sub>i</sub>kn], <sp>Roger</sp>, eng. Filosof, f. i
Somerset i Sydengland c. 1214, d. i Oxford c.
1294, sendtes i sin tidlige Ungdom til Oxford,
hvor han studerede under Robert Greathead og
Adam Marisco. I Paris, der dengang var
Studiernes Midtpunkt, hvor de berømte
Skolastikere lærte, tilbragte han derefter en længere
Aarrække, men utilfreds med den herskende
Filosofi og videnskabelige Metode fandt han i
den i øvrigt ganske ubekendte Petrus de
Mahariscuria en Lærer, der viste ham ny Veje. B.
indtraadte i Franciskanerordenen og er maaske
allerede i Paris optraadt som Lærer; i hvert
Fald underviste han offentlig, efter at han c. 1250
var vendt hjem til Oxford, og vakte herved en
saadan Forargelse, at Ordensgeneralen, den
berømte Bonaventura, lod ham sende til Paris,
hvor han 10 Aar holdtes indespærret i et
Kloster og forhindredes i al videnskabelig
Virksomhed. Rygterne om hans sjældne Lærdom og
ejendommelige Personlighed havde imidlertid
vakt Kardinal Guido Fulcodi's Interesse, og da
denne havde besteget Pavestolen som Clemens IV,
opfordrede han B. til skriftligt at meddele ham
sine Lærdomme. Heraf fremgik B.'s Værk <i>Opus
maius</i>, der suppleredes ved <i>Opus minus</i> og
<i>Opus tertium</i>, der skaffede ham Friheden
tilbage, og han tilbragte nu atter nogle Aar ved
sine Studier i Oxford. Men efter Pavens Død
blev B. paa Foranledning af Ordenens ny General
Girolamo d'Ascoli atter fængslet og forblev nu i
Fangenskab i 14 Aar, indtil d'Ascoli, der
imidlertid, var blevet Pave Nicolaus IV, var død; kort
efter døde B. De foregivne Grunde til hans
Fængsling var visse ved Astrologi og Magi
foraarsagede falske og farlige Lærdomme, de
virkelige den Kritik, B. anvendte paa den herskende
Filosofi, og de skarpe Angreb, han rettede mod
Tidens store Lærere, navnlig Albertus Magnus
og Alexander fra Hales. B.'s Kritik gjaldt først
og fremmest Metoden. Det System, der i hans
Tid byggedes op paa Grundlag af den større
Kendskab til Aristoteles, som man havde faaet
gennem Araberne, var efter B.'s Opfattelse
uselvstændigt, afhængigt af Tradition og Autoritet,
og han krævede langt grundigere Indsigt i den
gr. Filosofi og selvstændigt Studium af Naturen.
Kundskab i Græsk, Hebraisk, Syrisk og Arabisk
er nødvendig, da Oversættelserne er slette og
utilstrækkelige, og Sprogstudierne er
Forudsætningen for, at Aristoteles, som er alle Tiders
ypperste Tænker, helt kan blive forstaaet,
ligesom ogsaa for, at de hellige Skrifters Tekst kan
blive renset for talløse Fejl. Matematik og
Naturvidenskaber er ganske forsømte, saaledes
Astronomien, der frembyder utallige Problemer;
B. staar tvivlraadig over for de vigtigste Tanker
i det ptolemæiske System, og han paapeger
Nødvendigheden af den Reform af Kalenderen, som
først gennemførtes tre hundrede Aar senere.
Han kritiserer Skolastikkens Misbrug af den
formelle Logik og lægger Hovedvægten ikke paa
metafysiske Spekulationer men paa Erkendelsesteori,
Psykologi og Etik. Filosofien er for ham
— og her stemmer han i Hovedsagen overens
med sine Samtidige Albertus og Thomas — ikke
Teologiens Slavinde; begge er de Udtryk for
Livets og Verdens dybeste og sandeste Indhold,
og Filosofien udtrykker i Tankens Form, hvad
Religionen mystisk gemmer; hos de gl.
Patriarker og hos Hellas' Tænkere saa vel som i
Kristendommen er denne gennem alt virkende Aand
aabenbaret. Til Substansproblemet, der ved den
større Kendskab til Aristoteles træder i
Forgrunden i den senere Middelalders Tænkning,
siger B., at ethvert Substans er sammensat af
Form og Stof, og at ingen af disse har
selvstændig Eksistens; der er saaledes ingen
Substans uden Stof, og det materielle Princip er
ikke det rene kvalitetsløse Stof, men den
sammensatte Substans. Som Følge heraf maatte B.
ogsaa hævde, at det universelle ikke har
selvstændig Eksistens og ikke er til forud for de
enkelte Fænomener, men at det hører med til
disses Væsen at være enkelte Ytringsformer for
del universelle. B. indtager altsaa en selvstændig
Stilling mellem Realismen og Nominalismen,
og samme opr. Præg finder vi i hans Psykologi.
Af Sjælens tre Dele betegner den vegetative
Forbindelsen med Legemet, og den sensitive
bestaar af Sansningen, der fremkalder
Fornemmelserne, Indbildningskraften, hvori
Forestillingerne dannes og udformes, og Erindringen,
hvori de bevares; den tænkende Del, der selv
alene er skabt, og som frembringer de to andre,
udgaar fra og oplyses af den i alt virkende
Verdensaand, som har sin Kilde i Gud. Hver
enkelt tænkende Sjæl er saaledes evig og
udødelig, og B. angriber stærkt Averroes' Lære om
Sjælens Opgaaen i Verdenssjælen. Ligesom i
Sjælelæren er B. ogsaa i Etikken under stærk
gr., navnlig Aristoteles', Paavirkning. Han gik
i det hele i langt højere Grad end nogen i hans
Samtid til Kilderne; om hans Indsigt vidner
ogsaa hans endnu bevarede Lærebog i gr.
Grammatik og mange spredte Glimt af en hidtil
ukendt Forstaaelse af, hvilke Værdier der laa
gemt i Arven fra det gl. Hellas. B. var paavirket
af den gr. Luftning, der strøg ind over
Normannernes og Hohenstaufernes Syditalien og
er selv en Blænker for Renaissancen, der skulde
komme. Hans vidtløftige Forfatterskab er kun
delvis bevaret, endnu ikke helt udredet og
udgivet; af størst Vigtighed er <i>Opus maius</i>, udg.
af Bridges I—III, Oxford 1897—1900. og <i>Opera
inedita</i>, udg. af Steele, Oxford, I—IV, endnu
under Udgivelse. (<sp>Litt</sp>: <sp>E. Charles</sp>, »R. B.«
[Bordeaux 1861]; <sp>J. L. Heiberg</sp>, »Et
mislykket Renaissancetilløb« [Kbhvn 1892]).
<i>W. N.</i>
</chapter>

<chapter name="Bacquehem, Ollivier">
<b>Bacquehem</b> [↱bɑkhem], <sp>Ollivier</sp>, Markis,
østerrigsk Statsmand, f. 25. Aug. 1847 af en fr.
Emigrantslægt, indtraadte allerede 1870 i
Statstjenesten og blev 1882 Landspræsident i sit
Hjemland Schlesien. Juni 1886 blev han
Handelsminister i sin Morbroder Grev Taaffe's Ministerium,
gennemførte Toldtariffens Omdannelse ved en
Rk. Handelspagter med Tyskland, Italien o. fl.
Stater og fremmede væsentlig Jernbanenettets
Udvikling samt Statens Overtagelse af private
Baner. Novbr 1893 gik han over i Fyrst
