<sp>Aneroïd-B.</sp> bestaar i Hovedsagen af
lukkede Daaser af tyndt Bølgeblik ell. af lukkede,
krumme, tyndvæggede Metalrør, der forandrer
Form, naar Lufttrykket udenom ændres.
Formforandringen bliver gennem et Vægtstangssystem
overført til en Viser, der peger paa en inddelt
Skala, hvis Inddelinger er afsatte ved
Sammenligninger med et Kviksølv-B. Daaser og Rør er
praktisk talt lufttomme for at undgaa den
Komplikation, som Temperaturvariationers
Indflydelse paa den indesluttede Luft ellers vilde
medføre. Aneroid-B. er langtfra saa
paalidelige som Kviksølv-B. De paavirkes som Regel
af Temperaturvariationer og ændrer sig i
Tidens Løb, hvorfor de af og til maa kontrolleres
ved Sammenligninger med Kviksølv-B. De er
lettere at transportere og haandtere og desuden
som Regel billigere end Kviksølv-B., og de er
i de fleste Tilfælde tilstrækkelige til Brug i det
praktiske Liv. De kan fremstilles saa smaa,
at de kan bæres i en Lomme. Hvert Aneroid-B.
har sin Temperaturkorrektion. Tyngdens
Ændringer har derimod ingen Indflydelse paa
disse B.'s Angivelse af Lufttrykket.

Saavel Kviksølv-B. som Aneroid-B. kan
fremstilles som selvregistrerende Apparater og
kaldes da <sp>Barografer</sp> ell.
<sp>Barometrografer</sp>. Et Kviksølv-B.'s Stand kan
registreres enten ad fot. ell. mekanisk Vej, det sidste
atter enten ved en Registrering af Vægten af
Kviksølv i det Torricelliske Rør ell. ved Hjælp
af en Svømmer paa Kviksølvoverfladen. Mindre
nøjagtige, men til praktisk Brug som Regel
fuldstændig tilstrækkelige er de Barografer, der er
byggede efter Aneroïdprincippet. Paa
Aneroïd-B.'s Viser er i saa Tilfælde anbragt en Pen,
der til enhver Tid optegner Standen paa et
Papir, der af et Urværk føres forbi Pennen.
Saadanne Apparater har fundet meget stor
Udbredelse ogsaa i det praktiske Liv p. Gr. a.
det let overskuelige og lærerige Billede,
saadanne Registreringer giver, af Forandringerne
i Lufttrykket. Medens man ved Jordens
Overflade saa at sige udelukkende anvender
Kviksølvbarografer til videnskabeligt Brug, er man
til Undersøgelser i de højere Luftlag henvist
til at benytte Aneroïdbarografer. Disse
Instrumenter bygges da meget lette, og man maa
sørge for, at Temp.'s Indflydelse paa Apparatet
bliver saa lille ell. saa regelmæssig som mulig.
Ofte sammenbygges disse Registratorer med
Registratorer for Temp. (<sp>Barotermograf</sp>),
ell. desuden med Registratorer for Fugtighed
(<sp>Barotermohygrograf</sp>). Ved saadanne
Sammenbygninger tegner alle skrivende
Organer paa samme Tromle, hvorved man kan
nøjes med et Urværk.
<i>D. la C.</i>

<img>Fig. 2. Gennemsnit.</img>

<img>Fig. 3. Grundrids. Aneroïd-Barometer.
I Fig. 2 og 3 er <i>b</i> en praktisk talt lufttom Metalæske
med bølgeformet Laag. Æsken er forneden fastgjort
til Grundpladen <i>a</i> og forhindres af Fjederen <i>c</i> i at
trykkes sammen af Lufttrykket. Fjederen <i>c</i> er
nemlig med Skruen <i>f</i> fæstet til Midten af Æskens Laag
og bærer derfor Lufttrykket paa dennes Laag. Stiger
Lufttrykket, vil Fjederen <i>c</i> give noget efter, og den
derved betingede Bevægelse af Skruen <i>f</i> overføres
ved Hjælp af Vægtstangsystemet <i>g</i>, <i>h</i>, <i>i</i>, <i>k</i> og <i>m</i> samt
Kædetrækket <i>n</i> til Aksen <i>o</i>, hvortil Viseren z er fæstet.</img>
</chapter>

<chapter name="Barometermaksimum">
<b>Barometermaksimum</b> kaldes i Meteorologien
Barometerstanden paa et saadant Sted i Atm.,
hvor Lufttrykket er højere end i Omgivelserne
i samme Niveau (se <sp>Anticyklon</sp>).
<i>D. la C.</i>
</chapter>

<chapter name="Barometerminimum">
<b>Barometerminimum</b> kaldes i Meteorologien
Barometerstanden paa et saadant Sted i Atm.,
hvor Lufttrykket er lavere end i Omgivelserne
i samme Niveau (se <sp>Cyklon</sp>).
<i>D. la C.</i>
</chapter>

<chapter name="Barometerstand">
<b>Barometerstand</b> er den Skalaværdi,
Barometret angiver. »Den reducerede B.« er den
aflæste B., korrigeret for Instrumentfejl og
reduceret til Kviksølvets Vægtfylde ved 0° C.
og til Tyngden ved Havets Niveau paa 45° Br.
</chapter>

<chapter name="Barometri">
<b>Barometri</b> (gr.), Læren om Barometret, om
de Resultater, som Iagttagelsen af dette giver,
samt om de deraf dragne Slutninger.
</chapter>

<chapter name="Barometrograf (se Barometer)">
<b>Barometrograf,</b> se <sp>Barometer</sp>.
</chapter>

<chapter name="Barometz">
<b>Barometz</b> er de paa Rodstokkene af
forskellige Bregner siddende Haar. I Middelalderen
indførtes fra Asien de hele Rodstokke under
Navn af <i>frutex tartareus</i> og benyttedes som
blodstillende Middel; senere tildannedes de ofte
i Form af et Dyr med fire Ben og Hale, hvilke
dannedes af Bladstilkene, og kaldtes da <i>agnus
scythicus</i>. Nu indføres Haarene især fra
Sumatra under Navn af <sp>Pengavar Djambi</sp>
og fra Java som <sp>Paku Kidang</sp>, førstnævnte
af <i>Cibotium B.</i>, sidstnævnte af <i>Alsophila lurida</i>
o. fl. Haarene er gule til mørkebrune, indtil
0,03 mm brede, meget tyndvæggede og
luftfyldte. De kan indsuge store Mængder Vand og
benyttes derfor som blodstillende Middel (<i>Pili
Cibotii</i>), idet de med stor Kraft berøver Blodet
det meste Vand og derved frembringer en
hurtig Koagulation og Standsning af Blødningen.
Fra Sandwich-Øerne udføres betydelige
Mængder, stammende fra forsk. Arter <i>Cibotium</i>, under
Navn af <sp>Pulu</sp>, og baade disse og de
førstnævnte benyttes en Del til Stopning af Puder
og Madrasser.
<i>K. M.</i>
</chapter>
