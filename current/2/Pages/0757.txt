<chapter name="Baryumsalte">
<b>Baryumsalte,</b> <sp>Barytsalte</sp>, opstaar, idet
Syrernes basiske Brintatomer erstattes af
Baryum, hvorved eet Atom, af dette Metal erstatter
to Brintatomer; de er i Reglen farveløse og har
en forholdsvis høj Vægtfylde. Sulfatet,
Karbonatet, Fosfatet og Kromatet er uopløselige i Vand,
Sulfatet er tillige uopløseligt i de alm.
fortyndede Syrer, men opløseligt i koncentreret
Svovlsyre. De B., der er opløselige i Vand og i
Mavesaften, er meget giftige. — Opløsninger af
Barytsalte fældes af Svovlsyre, idet der dannes
uopløseligt Baryumsulfat; ligeledes fældes de af
Fluorsiliciumbrinte under Dannelse af
Baryumsiliciumfluorid, BaSiF<sub>6</sub>, og afviger i denne
Henseende fra Strontiumsaltene. Nogle B. farver
Vinaandsflammen og den Bunsen'ske Gasflamme
gulgrøn. B. opdagedes 1774 af Scheele.
<i>(O. C.). R. K.</i>
</chapter>

<chapter name="Baryumsulfat">
<b>Baryumsulfat,</b> <sp>svovlsur Baryt</sp>, BaSO<sub>4</sub>,
findes i Naturen som Tungspat i rombiske
Tavler af Vægtfylde 4,48. Det fremstilles ved
Fældning af Opløsninger af Baryumsalte ved
Tilsætning af Svovlsyre og danner da et i Vand og i
fortyndede Syrer uopløseligt hvidt Pulver, der
under Navnet <sp>Permanenthvidt</sp> finder
Anvendelse som Maler farve. Ved Glødning med
Kul giver det Baryumsulfid. B. er opløseligt i
koncentreret Svovlsyre, men udfældes atter,
naar den dannede Opløsning hældes i Vand.
Det anvendes til Fremstilling af andre
Baryumforbindelser, idet man først omdanner det til
Baryumsulfid.
<i>(O. C.). R. K.</i>
</chapter>

<chapter name="Baryumsulfhydrat (se Baryumsulfid)">
<b>Baryumsulfhydrat,</b> se <sp>Baryumsulfid</sp>.
</chapter>

<chapter name="Baryumsulfid">
<b>Baryumsulfid,</b> <sp>Svovlbaryum</sp>, BaS, faas
i det store ved Glødning af en Blanding af 5
Dele Tungspat med 1 Del Kul og danner et
hvidt Pulver, der ved Opløsning i Vand spaltes
under Dannelse af Baryumhydroxyd og
Baryumsulfhydrat: 2BaS+2H<sub>2</sub>O = Ba(OH)<sub>2</sub>+Ba(SH)<sub>2</sub>;
<sp>Baryumsulfhydrat</sp> faas i ren Tilstand
ved Mætning af Barytvand med Svovlbrinte. —
B. tjener ved Opløsning i forsk. Syrer til
Fremstilling af fl. opløselige Barytsalte. Ogsaa højere
Sulfider af Baryum er bekendte, f. Eks.
Baryumtrisulfid, BaS<sub>3</sub> og Baryumtetrasulfid, BaS<sub>4</sub>, der
kan faas i fast Form, og Baryumpentasulfid,
BaS<sub>5</sub>, der kendes i Opløsning. Det ved
Reduktion af Baryumsulfat med Kul dannede Produkt
kan, efter Bestraaling med Sollys, fosforescere
med orangerødt Lys (bononisk Lyssten); dette
Fænomen blev først iagttaget 1603 af
Casciorolo i Bologna.
<i>(O. C.) R. K.</i>
</chapter>

<chapter name="Baryumsuperoxyd (d. s. s. Baryumdioxyd)">
<b>Baryumsuperoxyd,</b> d. s. s.
<sp>Baryumdioxyd</sp>.
</chapter>

<chapter name="Barzaghi, Francesco">
<b>Barzaghi</b> [bar↱dzagi], <sp>Francesco</sp>, ital.
Billedhugger fra Milano (1839—92), Elev af
Milano-Akademiet, skabte 1859: <i>Ecce homo</i> (Brera),
vakte Opsigt ved <i>Fryne</i>, bygget paa Motiver fra
Gérôme's Maleri, og høstede stærkt Bifald for
<i>Mosca cieca</i> (Blindebuk), som 1869 indbragte
ham Umberto-Prisen. Af andre Arbejder skal
nævnes: Moses, Pige med en Hund, hvilende
Fiskerdreng, ung Pige i Silkedragt, Flora,
Statuer af Rafael i V. Emmanuelsgaleriet og Verdi i
Scalateatret i Milano, af Digteren Cornevali
(Bergamo), af Dom Pedro (Lissabon),
Rytterstatue af Napoleon III (Milano) m. fl. — B. hører
til den Kreds af moderne ital. Billedhuggere,
der mere udmærker sig ved yderst elegant, ofte
forbløffende ferm Behandling af Marmoret end
ved Tankerigdom ell. udpræget
Kunstnerindividualitet.
<i>A. Hk.</i>
</chapter>

<chapter name="Barzelletta">
<b>Barzelletta</b> [bardze↱l.et.a] (ital., »spøgefuldt
Indfald«), en spøgende Folkevise, navnlig en
Karnevalsvise; det er især Lyrikeren Serafino
dell 'Aquila, der i 15. Aarh. digtede saadanne B.
</chapter>

<chapter name="Barzoi">
<b>Barzoi</b> [-↱zåj], langhaaret russ. Mynde, se
<sp>Hunde</sp>.
</chapter>

<chapter name="Barzun (se Barèges)">
<b>Barzun</b> [bar↱zȫ], se <sp>Barèges</sp>.
</chapter>

<chapter name="Barøsund">
<b>Barøsund,</b> et smalt og langt Sund i Ingo
Skærgaard paa Sydkysten af Finland, Guv.
Nyland. Det passeres af Dampskibene, som gaar
mellem Sthlm og Helsingfors, og er bekendt for
sin Naturskønhed.
</chapter>

<chapter name="Bas (se Batz)">
<b>Bas</b> [bas], se <sp>Batz</sp>.
</chapter>

<chapter name="Bas, Philippe le (se Le Bas)">
<b>Bas</b> [l<sub>ö</sub>-↱bα], <sp>Philippe le</sp>, se <sp>Le Bas</sp>.
</chapter>

<chapter name="Bas (Tone)">
<b>Bas</b> (ital. <i>basso</i>, fr. <i>basse</i>), den dybeste ell.
laveste Tone i en Akkord ell. Harmoni, den
dybeste ell. laveste Stemme i en mus.
Komposition, altsaa Grundlaget ell. Fundamentet (Basis),
hvorpaa hele den rytmiske, harmoniske og
melodiske Bygning hviler. Efter sin Natur taaler, ja
kræver B. at holdes længere, en Oktav ell. mere,
fjernet fra de øvrige Stemmer, der gerne holdes
tæt sammen, og maa bevæge sig med særlig
Tydelighed og i en langsommere Gang. Derhos
bevæger den sig gerne gennem Akkordernes
Grundtoner, i Kvart- ell. Kvint- ogsaa
Oktavskridt. Ganske vist kan B. i den kontrapunktiske
ell. polyfone Stil delvis fornægte sin hvilende
ell. støttende Karakter og deltage i de øvrige
Stemmers mere bevægede Flugt, saa meget
mere, som det er en Yderstemme og i sin
Udfoldelse og Bevægelse i Dybden uafhængig og
uindskrænket, ligesom Sopranen i Højden.
Imidlertid maa B.'s Bevægelighed efter sin Natur
altid tages relativt, og man maa passe vel paa,
at den ikke mister i Tydelighed ved alt for
hurtige Figurer. Jo mere bevæget B. er, desto mere
taber den sin Karakter som Fundament, og
man finder derfor ofte i flerstemmige
Sangkompositioner med Instrumentledsagelse ved Siden
af den vokale Basstemme endnu en selvstændig
Instrumentalbas, der bevarer Støttestemmens
Karakter, naar Sangstemmen deltager i
Figurationen. En god Førelse af B. betinger for en
stor Del Musikstykkets Virkning og er et af de
sikreste Tegn paa en dygtig Harmoniker. Paa
den Tid, da Nederlændernes imitatoriske Stil,
den strenge Polyfoni, stod i sin
Blomstringsperiode (14.—16. Aarh.), da der ikke gaves nogen
selvstændig Instrumentalmusik ud over nogle
faa og simple Danseformer, eksisterede der ikke
nogen Basstemme i vor Bet. af Ordet, om der
end gjorde sig enkelte uafviselige Hensyn
gældende (Kvart- ell. Kvintskridt i Kadencer).
Opfindelsen af Basstemmen i moderne Bet. skyldes
<sp>Viadana</sp> (s. d.), hvis <i>basso continuo</i> (s. d. og
<sp>Generalbas</sp>) er en virkelig Støttestemme.
Man maa vel skelne mellem denne og
<sp>Fundamentalbas</sp> (fr. <i>basse fondamentale</i>); denne
sidste er en Opfindelse af Rameau (kaldes ogsaa
<sp>Grundbas</sp>) og er ikke nogen virkelig
Stemme, men er konstrueret teoretisk ved en Analyse
af Kompositionen, en Sammenstilling af
Grundtonerne i de paa hinanden flg. Harmonier.
<sp>Becifret Bas</sp>, se <sp>Generalbas</sp>.
