<img>Aura og Lilledalen.</img>

<chapter name="Aurangseb">
<b>Aurangseb</b> (ell. <sp>Aurengzib</sp>), d. e. Tronens
Pryd, Behersker af Indien (1658—1707), hørte til
det af Baber (s. d.) stiftede Herskerhus, som man
i Europa plejer at kalde Stor-Mogulerne. A., der
fødtes 20. Oktbr 1619, var tredie Søn af sin
Forgænger, Shah Djakan, af hvem han tidlig
(1638) fik overdraget Styrelsen af Dekan. Senere
gjorde han Oprør mod sin Fader, ligesom denne
i sin Tid havde gjort Oprør imod sin Fader, og
da han 1658 havde taget ham til Fange, besteg
han Indiens Trone. Han maatte imidlertid kæmpe
en haard Kamp med sine Brødre; men til sidst
fik han Bugt med dem og blev Enehersker i
Riget, som han udvidede i alle Retninger. Fra
1687 herskede A. over hele Indien fra 8° til 35°
n. Br. A. var ivrig Muhammedaner, der med
fanatisk Haardhed undertrykte andre Trosbekendere,
samlede store Rigdomme og flyttede Residensen
til Delhi. Efter A.'s Død 1707 i Ahmadnagor
forfaldt Stor-Mogulernes Rige hurtig.
<i>V. S.</i>
</chapter>

<chapter name="Aurantia">
<b>Aurantia</b> (<sp>Kejsergult</sp>) (C<sub>6</sub>H<sub>2</sub>)(NO<sub>2</sub>)<sub>3</sub>)<sub>2</sub>.N.(NH<sub>4</sub>) er Ammoniumsaltet af
Heksanitrodifenylamin, der fremstilles af Difenylamin og
Salpetersyre. A. giver Silke og Uld en pragtfuld
Orangefarve, men finder p. Gr. a. sin skadelige Virkning
paa Huden kun ringe Anvendelse som Farvestof.
A. danner rødbrune Krystaller, der let
eksploderer og anvendes i Sprængstofteknikken.
<i>O. C.</i>
</chapter>
