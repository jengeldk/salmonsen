»Labyrinthen« (I—II 1792, med Fortsættelse i
Digterens samlede Værker), blev af allerstørste
Bet. for ham. Først og fremmest har den
fremkaldt et Hovedværk i vor Litt., et Værk, der —
om det end bærer meget kendelige Spor af
fremmed Paavirkning, især af Sterne og Rousseau —
dog er skrevet i en Prosa, saa smidig og ren,
som indtil da var ukendt i Danmark. Dernæst
bragte Rejsen B. i Berøring med en Mængde af
Datidens betydeligste Mænd, som Klopstock,
Voss, Wieland, Schiller, Lavater og Filosofferne
Reinholdt og Jacobi. Medens Wieland i
adskillige Aar vedbliver at være mønstergyldig for
B.'s Æstetik, stifter han, gennem Reinhold,
Bekendtskab med Kant's Filosofi, der i den Grad
begejstrer ham, det inkarnerede Stemningsmenneske,
at han endog antager Königsbergfilosoffens
Fornavn, Immanuel. Et Decennium senere,
da han føler det 18. Aarh.'s Grund vakle under
sig og mærker, at han staar ved Skellet mellem
to Tidsaldere, men dog ikke ret ved, hvorhen
han skal vende sig, gribes han for en Stund af
Jeg'ets Apostel, Fichte; men denne Overgang er
kun kort og næppe foranlediget uden personlig
Paavirkning (Besøget hos Ørsted's i Kbhvn 1806).
Faa Aar efter tager han decideret Afstand fra
det ny i Tiden, vender sig mod Naturfilosofien
og dennes Panteisme, særlig mod den Form,
under hvilken den havde givet sig Udslag i den
tyske Romantik, og Jacobi bliver nu (c. 1809)
hans Ideal. Som denne Filosof havner han i
Forsøg paa at sammensmelte Teologien og
Filosofien; med afgjort Dualisme hævder han, at
Tro og Viden ingenlunde udelukker hinanden.
Dette Standpunkt med mere og mere udpræget
personlig Religiøsitet som Basis beholder han
fra nu af, og har det maaske været til Skade for
en friere Forskning paa Filosofiens Omraade,
for hvilken B. havde udmærkede Betingelser,
udelukker det dog ikke en Rk. ejendommelige
og originale Iagttagelser (»Philosophischer
Nachlass« I—II [1858—63]). Endelig naaede B. ogsaa
paa sin Rejse at blive gift. I Bern traf han
sammen med Naturforskeren A. v. Haller's
Datterdatter, Sophie Haller. Den unge Digters Hjerte
var let fængeligt, Sympatien gensidig, og inden
en Maaneds Forløb havde han med Opgivelse af
de »Selmer« og andre Kvinder i Norden, han
kort i Forvejen havde sukket for, vundet hende.
Familien gav sit Samtykke, mod at han sikrede
sin fremtidige Hustru en tryg Eksistens; ved sin
Tilbagekomst fra Paris, hvor den naturligvis
revolutionsbegejstrede Digter havde danset paa
Bastillens Ruiner, forefandt han ogsaa en
Professorbestalling med Løfte fra Hertugen af
Augustenborg om tilstrækkeligt Underhold.
Brylluppet blev da fejret i Beg. af Marts 1790, og
om Efteraaret ankom de nygifte til Kbhvn. B.
blev modtagen med aabne Arme ved sin
Hjemkomst. Hans Stilling som Forelæser hos
Hertugen var en blot og bar Sinekure; han kunde
udelukkende vie sig til sine litterære Sysler, og
foruden »Labyrinthen« fremkom ogsaa paa
denne Tid to Bd »Ungdomsarbejder« (1791),
hvoriblandtaf nyt »Forfatterens Liv og Levned«
og »Emma« hovedsagelig vakte Bifald. B. havde
imidlertid aldrig Ro paa sig — han befandt sig
kun vel paa Rejser; under de mest forskelligartede
Paaskud, ofte under meget trykkende
økonomiske Kaar, har B. tilbragt mange Aar af
sit Liv paa Rejse, drevet dertil af den Uro i
Blodet, som ikke forlod ham før hans Død.
Denne Gang gav hans Hustrus Svagelighed, efter
at hun havde født ham en Søn, der døde som
lille, ham en yderligere Grund til at besøge
mildere Himmelstrøg. Og nu var det atter den
utrættelige Hertug af Augustenborg, der traadte
hjælpende til, mod at B. for en Forms Skyld
forpligtede sig til i Udlandet at gøre pædagogiske
Studier til Fordel for den Undervisningskommission,
i hvilken Hertugen førte Præsidiet.
1793 drog B. da Syd paa, og efter at Hustruen var
bleven installeret i Bern, hvor hun fødte en
anden Søn, <sp>Carl Albrecht Reinhold</sp>
(død 1873 som Præst i sin Fødeby), drog B.
videre over Tyrol til Wien og Italien, hvor han
dog ikke naaede længere end til Firenze,
hjemkaldt ved Budskabet om Hustruens tiltagende
Sygelighed. 1795 tiltraadtes atter Hjemrejsen,
der denne Gang gik over Paris, hvor B. havde
Lejlighed til at overvære det blodige Optrin i
Nationalkonventet, 23. Maj. Sommeren tilbragtes
paa Augustenborg Slot, hvor Sophie fødte den
tredie Søn, <sp>August</sp> (død 1865 som dansk
General), og den paafølgende Vinter i Kiel. Først i
Sommeren 1796 var B. i Stand til at tiltræde
Pladsen som Viceprovst (ɔ: Inspektør) paa
Regensen, en ny Gunstbevisning fra Hertugen. B.
var imidlertid alt andet end tilfreds med sit ny
Embede, der forekom ham at være af en alt for
aandløs og underordnet Beskaffenhed. Boligen
var daarlig, og da hans Hustru blev svagere og
svagere, maatte han tillige overtage Bestyrelsen
af Hjemmets indre Anliggender. Under saadanne
Forhold er det let at forstaa, at han længtes ud
igen, væsentlig for at redde Hustruen, hvem han
oprigtig elskede og havde ført et meget
lykkeligt Samliv med. I Marts 1797 bryder han op
med sin Familie, efter at have faaet Permission
for fl. Aar, men allerede i Kiel udaander Sophie
i hans Arme. B. er i Beg. næsten hysterisk
fortvivlet, men tænker dog, efter knap een
Maaneds Forløb, paa at finde Erstatning for den
Afdøde i en af dennes Veninder, i hvem han med
sit smidige Sind kun vil se et Spejlbillede af sin
Sophie. Denne Tanke forfølger ham udelukkende
under hans Rejse Syd paa; to Gange opflammes
hans Hjerte, men begge Gange faar han Afslag,
en tredie Gang er Brylluppet allerede lyst; men
i sidste Øjeblik trækker Bruden sig, ved sin
Families Mellemkomst, tilbage. Endelig faar han
Ja hos Mlle. Françoise (kaldet Fanny) Reybaz i
Paris, en Datter af den genfiske Ministerresident,
en Natur, der — som han selv ofte har indrømmet 
det — kontrasterede saa meget som vel
muligt med hans, hvorfor deres Ægteskab heller
aldrig blev lykkeligt. Efter en midlertidig Rejse
til Kbhvn, hvor en ny Opera af ham, »Erik Ejegod«,
just blev opført (1798), og hvor han var
bleven udnævnt til Medlem af Teaterdirektionen,
drog han atter til Paris 1799 for at holde
Bryllup og derfra hjemføre sin anden Hustru. Men
heller ikke nu skulde han dvæle længe i sit
Fædreland. Virksomheden som Teaterdirektør
havde for ham næsten kun Skyggesider, som
han ironisk har skildret det i Rimdigtet
