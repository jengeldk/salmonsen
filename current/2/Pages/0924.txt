»Historie«. (<sp>Litt.</sp>: »Löbell's Jahresberichte«
[1913], »Veltze's Armé-Almanach« [1914]; <sp>A.
Brialmont</sp>, <i>Situation militaire de la Belgique.
Travaux de défence de la Meuse</i> [1882]).
<i>P. Nw</i>

<sp>Historie</sp>.

<sp>Navnet B.</sp> stammer fra Oldtiden og er af
Renaissancetidens Humanister draget frem for
at anvendes om Landet; dog blev det først i
19. Aarh. officielt anerkendt. — I Oldtiden var
Landet fra Rhinen og Nordsøen næsten helt ned
til Seine beboet af <sp>Belgerne</sp>, et opr. keltisk
Folk, der mod N. var meget stærkt blandet med
germanske Stammer, som dog havde tilegnet
sig keltisk Civilisation og kæmpede heftigt mod
Germanerne paa højre Rhinbred for at hindre
dem i at trænge ind. Cæsar erobrede Landet
57—50 f. Kr. efter meget haarde Kampe
(»Belgerne er de tapreste af alle Galler«, skriver
Cæsar). Rhinen blev nu gjort til en
Statsgrænse, og Belgerne blev efterhaanden
romaniserede; Mindet om deres dobbelte Oprindelse
bevaredes dog i Navnene paa de to Prov., der
oprettedes mellem Rhinen og Havet: <i>Belgica
secunda</i> mod V. og <i>Germania inferior</i> mod Ø.
Landet var i Romertiden tæt befolket; allerede
dengang spillede Tekstilindustrien en stor Rolle,
og dens Produkter udførtes endog til Italien.
Romaniseringen af B. blev dog først fuldført
gennem Kristendommen, der kom ind i Slutn.
af 3. og i 4. Aarh. Paa samme Tid begyndte
Franker og Alamanner at trænge ind, da
Romerne ikke længere kunde holde dem ude.
Frankerne koloniserede det nordlige og vestlige
B. (hvor nu tales Flamsk), medens den ældre
romaniserede Befolkning holdt sig i det sydlige
(hvor nu tales Vallonsk). Den første
Frankerkonge, <sp>Chlogio</sp>, erobrede Landet indtil
Somme, og udgaaende herfra udbredte
Frankerkongen <sp>Clodvig</sp> (481—511) sit Herredømme
over hele Gallien. Ved Frankerrigets Deling,
843, fik Frankrig Landet V. f. Schelde
(Flandern), medens Landet mellem Schelde og
Rhinen tilfaldt Lothar's Rige og senere (870) kom
under Tyskland. I Feudaltiden opløstes disse
Lande hurtigt i talrige Smaastater under tysk
og fransk Lenshøjhed (Hertugdømmerne
Brabant og Limburg, Grevskaberne Flandern,
Hennegau, Namur og Luxemburg, Bispedømmet
Liège o. fl.), for hvilke Fællesbetegnelsen fra
11. Aarh. blev <sp>Nederlandene</sp>, d. e.
Landene ved Rhinens, Maas' og Scheldes nedre Løb.
Skønt disse Lande næsten uophørlig var i Krig
enten indbyrdes ell. med Frankrig, udviklede
sig her, især i Flandern, en Række Byer (Gent,
Ypern, Brügge, Courtrai o. fl.) med livlig
Industri og Handel og med et kraftigt og
selvbevidst Borgerskab, der forstod at hævde sig
over for Lensherrerne. Klædevæveriet var den
ledende Industri, Uld indførtes fra England, og
Handelen blev bestandig mere blomstrende. For
at værge sig mod Frankrigs Erobringslyster
sluttede de flandernske Borgere under
Artevelde (s. d.) et Forbund med Edvard III af
England 1340. I Slutn. af 14. og Beg. af 15.
Aarh. erhvervede Hertugen af Burgund ved
Arv, Giftermaal, Køb og Overenskomster
efterhaanden alle Nederlandene, og Filip den Gode
og Karl den Dristige søgte at svejse dem
sammen til en mægtig Stat mellem Frankrig og
Tyskland, hvilket førte til blodige Stridigheder
med de store Byer, som vilde hævde deres
Uafhængighed. 1482 gik Nederlandene ved Arv over
til Huset Habsburg. Under Karl V stod
Nederlandene paa sin Højde af industriel og
kommerciel Blomstring; for øvrigt fortsatte han
Burgundernes centraliserende Politik og fik 1548
Nederlandene anerkendt som en særlig Kreds af
det tyske Rige. Filip II's tyranniske Regering
fremkaldte snart efter den nederlandske
Frihedskrig, der førte til de nordl. Prov.'s
Løsrivelse, medens de sydlige Prov. bevaredes for
Huset Habsburg og Katolicismen. Efter at have
vundet Vallonerne for den sp. Sag, benyttende
sig af deres Skinsyge mod de flamske Byers
Overvægt, erobrede Alexander Farnese Ypres,
Mecheln, Gent, Bryssel og til sidst ogsaa
Antwerpen (1585). Denne Undertvingelse og
Adskillelsen fra de nordlige Nederlande gav B.'s
økonomiske Liv et ubodeligt Knæk. Tusinder
af de dygtigste Indb. flygtede for Inkvisitionen
til Holland ell. England; Græsset groede i
Brügges og Gents Gader, og Antwerpens blomstrende
Handel blev aldeles ødelagt af Hollænderne, der
beherskede Schelde-Mundingerne og ved den
westfalske Fred (1648) fik Ret til at lukke
Schelde for alle Skibe. 1598—1633 nød B. en
Slags formel Uafhængighed under Filip II's.
Datter Isabella og hendes Gemal Ærkehertug
Albrecht; men da Isabella døde barnløs, vendte
de belgiske Provinser tilbage til Spanien og var
under Navn af de <sp>spanske Nederlande</sp>
en Prov. af dette Rige. I Krigene mellem
Frankrig og Spanien i 17. Aarh. var B. den stadige
Krigsskueplads, og ved Pyrenæer-Freden (1659),
Freden i Aix-la-Chapelle (1668) og Freden i
Nimwegen (1679) afstodes til Frankrig en
betydelig Del af det sydlige B., der kun delvis blev
givet tilbage ved Freden i Ryswick (1697).
Ogsaa den sp. Arvefølgekrig blev hovedsagelig
udkæmpet paa belgisk Grund, og ved Freden i
Utrecht (1713) skiltes B. fra Spanien og kom
under Østerrig, som de <sp>østerrigske
Nederlande</sp>. Saa svagt og udpint var Landet
og saa stor Frygten for Frankrig, at Holland
fik Ret til at holde Garnison i de vigtigste
Fæstninger langs den fr. Grænse; samtidig fik
Holland Bekræftelse paa sin Ret til at lukke
Schelde for Skibsfart. B. var saaledes stadig
lukket ude fra Havet, og Forsøg paa at gøre
Ostende til en stor Havnestad mislykkedes
totalt p. Gr. a. Hollændernes og Englændernes
fjendtlige Holdning. Til Trods for Modgang og
Underkuelse forstod de belgiske Byer dog i
en mærkelig Grad at fastholde deres lokale
Rettigheder, og navnlig modsatte de sig
Beskatning uden Stændernes Samtykke; den
kejserlige Guvernør, Marquis de Prié, havde kun
ringe Held i sine Forsøg paa at regere
Nederlandene som en østerrigsk Prov., skønt han i
den Anledning lod (1720) en af de ledende
Borgere i Bryssel henrette, Francis Anneesens, der
endnu mindes i B. som Frihedens Martyr. I den
østerrigske Arvefølgekrig led B. atter under fr.
Erobring. Men efter Freden i Aix-la-Chapelle,
der gav B. tilbage til Østerrig, nød B. endelig
