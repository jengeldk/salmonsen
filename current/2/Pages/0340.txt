Hansen), er skænket af Baron Sina, Wien, 1859—85.
Nordligere ligger den <sp>Polytekniske
Læreanstalt</sp> og <sp>Nationalmuseet</sp>, en af
Verdens rigeste Samlinger, bl. a. med de
Schliemann'ske Fund fra Mykenai. Den meget
omfattende Bygning, med et Haveanlæg foran den
monumentale Hovedfløj, er rejst 1866—89 efter
Lange's Planer (Fundene fra Akropolis gemmes
i lave Bygninger i en dækket Sænkning paa
Borgen). Nordl. endnu ligger mil. Etablissementer.

Det kgl. Slot er en udstrakt Bygning fra
1834—38 (Arkitekt Gärtner, München), af noget tungt,
ensformigt Ydre, med en dorisk Søjlehal i
Fronten. Bag det er der en udstrakt Park. S. f.
ligger <sp>Zappeion</sp>, en Udstillingsbygning,
skænket af Brødrene <sp>Zappas</sp> (1888) og atter
længere mod SØ. det i nyeste Tid genopførte
panathenæiske <sp>Stadion</sp> (Baron <sp>Averof</sp>,
Alexandria, 1906). Paa Nymfehøjen i SV. ligger
<sp>Observatoriet</sp>, opført 1895 som Afløser af et
ældre, skænket 1842 af Baron <sp>Sina</sp>, Wien.
Spredt om i Byen ligger Bygninger for de
<sp>arkæologiske Institutter</sp>, det fr. og
det tyske de anseligste, Banker,
Foreningsbygninger o. s. v., uden for Byen i Ø. det store
<sp>Evangelismos-Hospital</sp>. Om
Mindesmærkerne fra Oldtiden er foran talt. Fra
Middelalderen hidrører væsentlig kun de fleste af
Byens c. 60 <sp>Kirker</sp> og <sp>Kapeller</sp>, mest
smaa, den mærkeligste er den <sp>lille
Metropol</sp>, selv med Kuplen kun 12 m høj, antagelig
fra 13. Aarh.; i Ydervæggene er indsat en
Mængde antikke og byzantinske Relieffer. Tæt
ved Siden af ligger Katedralen, den <sp>store
Metropol</sp>, opført 1840—55 af Materiale fra c.
70 nedrevne Smaakirker, af ringe Kunstværd.
<i>H. A. K.</i>

<sp>Historie</sp>.

<sp>I. Den ældste Tid (indtil c. 600 f. Kr.)</sp>.

A.'s og Attikas ældste Historie er i den Grad
indhyllet i Sagn, at det er vanskeligt med
Sikkerhed at udskille den hist. Kerne. A.'s Beboere
roste sig af at være autochtone ɔ: fødte i Landet
selv; med ved Siden heraf fremtræder A. som
Tilflugtssted for fordrevne Stammer og Slægter,
saaledes de af Dorerne fortrængte Neleider fra
Pylos og Ionere fra det nordlige Peloponnes.
Borgens Grundlægger, <sp>Kekrops</sp>, kaldes en
indvandret Ægypter, et Tegn paa Forbindelsen
med Orienten. I det væsentlige har Befolkningen
i denne ældste, den pelasgiske, Periode været
den samme som senere; den næste betegnes ved
<sp>Erechtheus</sp>, der kaldes Gudinden Athene's
Fostersøn, den tredie ved <sp>Ion</sp>, der under en
Krig med Nabostaden Eleusis blev Athenernes
Krigsøverste (se <sp>Archonter</sp>) og skal have
indført Inddelingen i de 4 Fyler, et Særkende
for den ioniske Stamme, som hvis vigtigste Stat
A. stod. Samlingen af hele Attike til en
Enhedsstat med A. som Centrum tillægges Aigeus' Søn
<sp>Theseus</sp>, der ogsaa skal have inddelt Folket
i 3 Stænder, Adelsmænd, Bønder og
Haandværkere; han døde efter Sagnet i Landflygtighed paa
Skyros. Senere kom dog hans Slægt igen til
Magten, men fortrængtes atter af den fra Pylos
indvandrede Neleide Melanthos, hvis Søn, <sp>Kodros</sp>,
nævnes som den sidste egl. Konge (d. 1068 f. Kr.);
fra hans Tid bliver det før ioniske Megara en
dorisk Stat. Senere mistede Kodriderne
Eneretten til Kongedømmet, og Forfatningen antog
efterhaanden en mere og mere oligarkisk
Karakter, saa at Magten kom i Hænderne paa de af
og mellem de adelige Grundejere, Eupatriderne,
valgte Archonter og det af de afgaaede
Archonter sammensatte Raad paa Areopagos (s. d.);
samtidig forværredes de økonomiske Forhold,
idet de livegne Fæstere paa Adelens Jorder, naar
de ikke kunde svare deres Afgifter ell. betale
deres Gæld, sank ned til Slaver. Den stigende
Misfornøjelse med Adelens politiske og sociale
Overvægt benyttede Adelsmanden <sp>Kylon</sp> til et
Forsøg paa at opkaste sig til Tyran (c. 630);
men Planen strandede paa hans Standsfællers
Modstand, og Følgen blev kun heftige
Stridigheder inden for Adelen. En halv Snes Aar senere
(621/20) falder <sp>Drakon</sp>'s Virksomhed, som
vist ikke har indskrænket sig til en Kodifikation
af de hidtil gældende Retsvedtægter, men tillige
indbefattet en Forfatningsreform paa et bredere,
timokratisk Grundlag. Sikkert er det derimod, at
Drakon ikke tog Sigte paa de økon. Misforhold,
og inden lang Tid beg. derfor den pol. Kamp igen.

<sp>II. Demokratiets Grundlæggelse
(c. 600-c. 500 f. Kr.)</sp>.

Under disse farlige Forhold bestemte de
stridende Parter sig til at vælge Archonten <sp>Solon</sp>,
en Købmand af adelig Slægt, til Fredsmægler
(594). Ved at ophæve al Gæld (<sp>Seisachtheia</sp>)
og dermed gøre Ejendommene prioritetsfri
raadede han Bod paa den økonomiske Misère, og
mange genvandt Friheden ell. kunde vende
tilbage til Landet, som Nøden havde tvunget dem
til at rømme; for Fremtiden forbødes Laan paa
Debitors Person. I Fordelingen af politiske
Rettigheder gik han ud fra et timokratisk Grundlag,
idet han benyttede en bestaaende, paa Avlens
Størrelse baseret Inddeling i 4 Skatteklasser:
Pentakosiomedimner (de, som avler 500 Maal
tørre ell. flydende Varer), Riddere (300 Maal),
Zeugiter (200 Maal) og Theter (under 200 Maal),
De tre højere Klasser fik Adgang til Embederne,
medens den laveste Klasse kun havde Sæde i
Folkeforsamlingen og Folkedomstolene; disse
afløste i Tidens Løb Embedsmændene i den
dømmende Virksomhed, hvorved al Magt
efterhaanden samledes i Folkets Haand. Det gl. Raad paa
Areopagos vedblev at bestaa med kontrolerende
Myndighed; men ved Siden deraf fik et Raad paa
400 Medlemmer, 100 af hver Fyle,
Administrationen under sig.

Den maadeholdne Aand, der prægede Solon's
Forfatning, havde ikke den tilsigtede Virkning;
Misfornøjelsen saavel hos de ved
Gældsophævelsen og de demokratiske Reformer forurettede
som hos Folkepartiet, der havde haabet paa en
Omfordeling af al Jordejendom, fremkaldte ny
Partikampe. Som Fører for Folkepartiet
lykkedes det Adelsmanden <sp>Peisistratos</sp>, der
havde udmærket sig som Strateg i en Krig mod
Megara, ved List at skaffe sig en Livvagt, og
støttet paa denne opkastede han sig (561/60) til
Tyran i A. Vel blev han to Gange fordrevet af
sine Modstandere; men da han i det guldrige
Thrakien havde erhvervet Midler til at samle
Lejetropper, sejrede han i Slaget ved Pallenis
