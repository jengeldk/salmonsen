Dybdemaalingen nødvendige Luft indeholdes i et til et
Lod befæstet Maalerør. Idet Loddet støder mod
Bunden, afskæres et konstant Rumfang af denne
Luftmængde, og under Ophejsningen gives der
den Lejlighed til at udvide sig i Maalerøret,
der er inddelt, og paa hvilket Dybden direkte
kan aflæses. Nu anvendes i Reglen andre
Dybdemaalere (s. d.).
<i>H. E.</i>
</chapter>

<chapter name="bâton">
<b>bâton</b> [bα.↱tǡ] (fr.), Stok, Stav, ved det franske
Militær Marskalstaven; i Musikken hos
Franskmændene Betegnelse for de store Pauser paa
to ell. fl. Takter, <i>bâton de mesure</i>, Taktstok.
<i>b. sénestre</i>, i Heraldikken en smal Skraabjælke
i Vaabnet som Tegn paa, at den første Modtager
af Vaabnet har været uægtefødt.
</chapter>

<chapter name="Batonga">
<b>Batonga,</b> <sp>Batoka</sp>, Bantufolk i Rhodesia i
Sydafrika, hvor det bor ved venstre Bred af
Sambesi fra Victoria-Faldene til Bifloden Kafue.
B. minder sprogligt om Damaraerne. Tidligere
var de væsentligt Kvægavlere, men nu spiller
Agerbruget en større Rolle. Mændene er tillige
gode Smede og Garvere, idet deres sparsomme
Dragt bestaar af Læder. B. er i 19. Aarh. slaaet
og fordrevet af Matabeler og Makaloloer, indtil
de vandt Fodfæste i deres nuv. Egne.
<i>H. P. S.</i>
</chapter>

<chapter name="Batoni, Pompeo Girolamo">
<b>Batoni</b> (<sp>Battóni</sp>), <sp>Pompeo Girolamo</sp>,
ital. Maler, f. i Lucca 1708, d. i Rom 1787. Han
kom i Lære i Rom hos Tidens Manierister;
men nok saa stærke Impulser modtog han fra
Antikkerne og Rafael. Hans omhyggelig
gennemførte, akademisk-kolde Arbejder med den
glatte Overflade og den forholdsvis rene Stil
vandt snart Anerkendelse, især da Kunstnerens
Evne for den yndefulde, om end noget tomme
Skønhed faldt godt i Tidens Smag; i saa
Henseende er hans mest populære Værk
betegnende, »Den bodfærdige Magdalena« (i
Dresden-Galeriet). Han fik talrige Bestillinger paa
Alterbilleder til ital. Kirker (Rom, Brescia,
Lucca, Parma m. fl.), og Udlandets
kunstelskende Fyrster, Kongerne af Polen og
Preussen, Dronningen af Portugal etc., hædrede ham
med Bestillinger, særlig paa mytologiske
Emner ell. paa Portrætter; for Josef II malede
han saaledes et Portrætbillede af Kejseren og
Storhertug Leopold (nu i Hofmuseet i Wien),
som skaffede ham Adelsværdigheden; han
portræterede Paverne Benedikt XIV, Clemens XIII
og Pius VI, Kurfyrst Karl Theodor o. m. fl.
Andre bekendte Værker: »Thetis, Achilleus og
Kentauren Chiron«, »Scipio's Afholdenhed«, »En
hellig Familie« (Eremitage-Galeriet i
Petrograd), »Darius' Familie for Alexander« samt
den store Altertavle »Jesu Hjerte, tilbedt af de
fire Verdensdele« (1780, Lissabon).
<i>A. Hk.</i>
</chapter>

<chapter name="batonnere">
<b>batonnere</b> (fr.). fægte med Stokken, prygle.
</chapter>

<chapter name="Baton Rouge">
<b>Baton Rouge</b> [↱bät<sub>ə</sub>n-↱ru.з], By i U. S. A.,
Hovedstad i Staten Louisiana, ligger ved
Mississippi 210 km ovf. New Orleans paa den 10 m
høje Flodbred. (1910) 14900 Indb. B. R. er en
af Franskmændenes ældste Nybygder i Louisiana.
Byen har Statsuniversitet, Statsarsenal og
Døvstumme- og Blindeinstitut. B. R. var Hovedstad
i Louisiana 1847—62 og atter fra 1880. 1862 blev
Byen besat af Unionstropperne, der senere slog
Sydstatstroppernes Angreb tilbage.
<i>H. P. S.</i>
</chapter>

<chapter name="Batotschina">
<b>Batotschina,</b> lille By i Serbien, Kredsen
Kragujevac, ligger 34 km NØ. f. Kragujevac.
Ved B. sejrede Østerrigerne 1689 over Tyrkerne.
</chapter>

<chapter name="Batrachia (se Padder)">
<b>Batrachia,</b> se <sp>Padder</sp>.
</chapter>

<chapter name="Batrachit (se Olivin)">
<b>Batrachit,</b> se <sp>Olivin</sp>.
</chapter>

<chapter name="Batrachium (se Frøpeber)">
<b>Batrachium,</b> se <sp>Frøpeber</sp>.
</chapter>

<chapter name="Batrachomyomachia">
<b>Batrachomyomachia</b> (gr.: »Kampen mellem
Frøerne og Musene«, rigtigere: <i>Batrachomachia</i>,
»Frøkampen«) er Titlen paa et lille episk
Digt, der i Form af en Skildring af en Krig
mellem Frøer og Mus giver en ganske kvik Parodi
paa Homer's Iliade. I Oldtiden gik det alm.
under Homer's Navn, men tillagdes af visse
Kritikere Digteren Pigres fra Halikarnas, der
skal have levet paa Perserkrigenes Tid; i hvert
Fald er Digtet fra en langt senere Tid end de to
store homeriske Digte. Det er ofte oversat og
efterlignet baade i ældre og nyere Tid. (<sp>Litt.</sp>:
Kritisk Udgave af <sp>Ludwich</sp> [Leipzig 1896],
oversat paa Tysk bl. a. af <sp>P. Mitzschke</sp>
[Leipzig 1892] med Litteraturangivelse; paa
Dansk ved <sp>L. Axelsen</sp> [Kbhvn 1736], <sp>H. A.
Balle</sp> [Ribe 1822], <sp>Poul Møller</sp>
[Efterladte Skr, 2. Udg. I], <sp>Schaldemose</sp>,
»Blomster fra Grækenland« [Kbhvn 1821]).
<i>A. B. D.</i>
</chapter>

<chapter name="Batrachospermum (se Alger)">
<b>Batrachospermum,</b> se <sp>Alger</sp> Side 497
(Rødalger).
</chapter>

<chapter name="Batrachus (se Paddefisk)">
<b>Batrachus,</b> se <sp>Paddefisk</sp>.
</chapter>

<chapter name="Batsch, Karl Ferdinand">
<b>Batsch,</b> <sp>Karl Ferdinand</sp>, tysk
Viceadmiral, f. 10. Jan. 1831 i Eisenach, d. 22. Novbr
1898. B. gjorde først Tjeneste som Matros ved
Marinebatterierne i Stettin og blev 1856 Officer.
Efter 2 Aars Tjeneste paa den eng. Flaade
ansattes han 1862—64 som Adjutant ved den tyske
Marines Overkommando. Under Krigen 1864
kommanderede han den hurtige Avisodamper
»Grille«, hvis Smaatræfninger med den ældre
danske Skruefregat »Tordenskjold« vel var
ganske betydningsløse, men dog forskaffede den
danske Østersøeskadre en Del Ærgrelser. 1864
forfremmedes han til Korvetkaptajn, 3 Aar senere
til Stabschef ved Marineoverkommandoen; 1870
ledsagede han Prins Adalbert paa et Togt til
Azorerne; dette blev dog afbrudt ved den kort
efter udbrydende Krig med Frankrig. Under
denne, hvor den tyske Flaade var sin
Modstander alt for underlegen til at kunne udrette
noget af Bet., var han atter tjenstgørende ved
Overkommandoen. 1873 Stabschef i
Admiralitetet, 1875 Kontreadmiral, 1876—78 Chef for
adskillige Eskadrer i Middelhavet, af hvilke den
sidste afbrødes derved, at Panserfregatten
»Groszer Kurfürst« i Kanalen blev løbet i Sænk
af »König Wilhelm«. B. blev i Anledning af
dette Sammenstød stillet for en Krigsret og
dømt til 1/2 Aars Fæstningsarrest, fordi han
havde forsømt at overholde den reglementerede
Afstand mellem Skibene. Han blev dog snart
benaadet af Kejseren; umiddelbart herefter
ansattes han som Departementsdirektør i
Admiralitetet. 1880 Viceadmiral, 1881 Chef for
Marinestationen i de østasiatiske Farvande. 1883
udtraadte han af Tjenesten. Han er Forf. til
forsk. maritime Værker, en Biografi over Prins
Adalbert af Preussen samt til nogle Indlæg ang.
Øen Helgolands Befæstningsanlæg.
<i>C. W.-S.</i>
</chapter>

<chapter name="Batschan (se Batjan)">
<b>Batschan</b> [ell. ↱bat-?], se <sp>Batjan</sp>.
</chapter>
