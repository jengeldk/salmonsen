en Stationsrist, hvor de til hver Strækning
hørende Vogne fordeles i Orden efter Strækningernes
Stationer. Adskillelsen af Vognene i det
Tog, der skal omrangeres, foregaar ved et
Rangerhoved paa et Spor, der forgrener sig til
Strækningsristen (for alle Vogne, der igen skal
forlade Stationen) og til Læssespor, Varehusspor,
Havnespor, Slagtehusspor o. s. v. (for alle de
Vogne, som skal blive ved Stationen). Ved
Rangerhovedet giver man Vognene en for en
tilstrækkelig stor Hastighed, saa de kan løbe hen til det
rigtige Spor, hvor de standses, enten af en
Bremsevogter, som følger med Vognen, ell. ved
Hjælp af Slæbesko, som lægges paa Sporet. For
at skaffe Vognene den nødvendige Hastighed,
kan man enten skyde dem frem ved Hjælp af
et Lokomotiv, som løber paa et Parallelspor og
skyder Vognen frem ved en Stang (<i>pushing
pole</i>), ell. man giver Sporet fra Rangerhovedet
til Fordelingssporskifterne saa stærkt Fald, at
Vognene ved deres egen Vægt kan løbe ned ad
Sporet og selv i Modvind faa tilstrækkelig stærk
Fart. I stille Vejr og under Medvind bliver
Hastigheden da for stor og maa formindskes, idet
man paa en kortere ell. længere Strækning lader
Vognen glide paa en Slæbesko, som styres af en
uden for Sporet liggende Skinne (efter Opfinderen
kaldet en Büsingskinne), der ender med
en Ombøjning, som river Slæbeskoen bort fra
Vognen, saa den kan rulle videre med den rette
Hastighed. Toget, der skal omrangeres, skydes
ganske langsomt med løste Koblinger op over
Rangerhovedet, og efterhaanden som hver Vogn
naar ind paa Faldstrækningen, tager den Fart
og løber forud for den efterfølgende. Naar
Fordelingssporskifterne betjenes fra en Centralpost
med elektrisk Drift, kan man lade Vognene følge
hurtigt efter hinanden og i Løbet af et Døgn
omrangere et Par Tusinde Vogne fra et enkelt
Rangerhoved. Stationsristen lægges bedst
saaledes, at dens Indløbsspor tillige er Udløbsspor
for Strækningsristen, saa at man kan ordne de
strækningsvis fordelte Vogne efter Stationer
uden at føre dem tilbage til Rangerhovedet. Gør
man dette dobbeltsporet, kan den stationsvise
Fordeling af Vognene foregaa fra Rangerhovedet
samtidig med den strækningsvise Fordeling af
andre Tog.

Anlæggene for Lokomotivtjenesten omfatter
Remiser, Drejeskiver, Omløbsspor for
Lokomotiver og Vand- og Kulforsyningsanlæg. I
Remisen skal hver Maskine have sin Standplads
med Fyrgrav til Udragning af Fyret og
Udblæsning af Kedlen, med Vandindlæg til
Udvaskning og Paafyldning af Kedlen og
Tenderkassen, samt med Røgfang, saa Maskinen
kan fyres op i Remisen. Man kan sætte indtil 2
Maskiner paa samme Spor med Fyrgravene
byggede sammen for Afløbets Skyld og lægge
Sporene parallelt i en rektangulær Bygning med
Indkørselsporte i Gavlen. Foran Remisen
forbindes dens Spor med Omløbssporet for
Lokomotiverne enten ved en Sporvifte med Sporskifter,
ell. ved, at man trækker Sporene sammen til en
Drejeskive, som saa tillige kan bruges til den
Vending af Lokomotiverne, som er nødvendig,
for at de altid kan løbe forlænds foran
et Tog. Dette er nødvendig ved Maskiner med
særlig Tender til Kul og Vand, medens
Tenderlokomotiver, som selv bærer Kul- og
Vandbeholdere, let kan indrettes til at gaa baade for- og
baglænds under Driften. Naar Adgangen til
Remisen sker over en Drejeskive, kan man lade
Remisesporene udstraale vifteformigt fra denne
og bygge Remisen som en større ell. mindre Del
af en Cirkelring med kun eet Lokomotiv paa
hvert Spor; det er meget brugt til middelstore
Remiser. Ved meget store Remiser gaar man
tilbage til Parallelsporene, men forbinder dem
igennem Midten af Bygningen ved en
Skydeskive, som kan føre hver Maskine til sin Plads
fra det fælles Indløbsspor. Til Vending af
Lokomotiverne lægger man da en særlig Drejeskive
paa Indløbssporet ell. hellere ved Siden af dette
med Indløb fra begge Sider, saa indgaaende
Maskiner kan gaa over Drejeskiverne uden
Rebroussement, medens udgaaende Maskiner ikke
behøver at passere Drejeskiven. Fra Remisen
ell. dens Drejeskive føres Omløbssporet til begge
Ender af Banegaarden med Sporskifteforbindelse
til alle Hovedspor, Depotspor og
Rangerspor. Ved mindre B. ligger alle disse Spor i
samme Horisontalplan og krydses af Omløbssporene
i Niveau. Ved store B. bygger man ofte
Omløbssporet fra den fjerneste Ende af
Stationen som en særlig Bane, der krydser de
vigtigste Hoved- og Rangerspor ude af Niveau, idet
den f. Eks. føres paa Bro over Hovedsporene,
men under det løftede Rangerhoved.

Anlæggene for Vandforsyning omfatter som
Regel en Højdebeholder, hvorfra Vandet ledes
dels til Remisen, dels til en ell. fl. Vandkraner,
opstillede paa passende Steder, saa
Lokomotiverne kan faa Vand uden at gaa i Remise.
Kan Banen ikke faa Vand fra Stationsbyens
Vandværk, maa den selv bygge Brønd med
Pumpeanlæg, der f. Eks. kan drives med
Vindmotor, med Haandpumpe ell. Petroleumsmotor
som Reserve. Rent Vand fra en Flod ell. Indsø
foretrækkes sædvanligt for Brønd- ell.
Kildevand, der ofte er saa haardt, at man maa
etablere Rensningsanlæg, hvor Hovedparten af
Vandets Kalkindhold udskilles ved Tilsætning af
Kalkmælk og Soda med efterfølgende Filtrering,
for at Dannelsen af Kedelsten i Lokomotivkedlerne
kan holdes inden for rimelige Grænser.
Vandforsyningsanlæg maa tilvejebringes paa
alle Stationer med Lokomotivremise og desuden
paa en enkelt Mellemstation, hvis Banen er saa
lang, at Maskinen ikke kan føre tilstrækkeligt
Vand med sig til hele Rejsen. Ved ringe Trafik
har man indskrænket et saadant Anlæg til en
Brønd, hvorfra Maskinen selv kan suge Vand
ved Hjælp af et Pulsometer, som faar Damp fra
Lokomotivkedlen. Ved større Trafik bygger man
Højdebeholder med Vandkran ved Hovedsporet,
og ved meget stor Trafik kan man for Iltogene
lægge lange Vandbeholdere i Spormidten paa
en vandret Banestrækning, hvorfra Lokomotiverne
kan tage Vand under Farten gennem
et Rør med skovlformet Mundstykke, der
sænkes ned, saa det netop skræller Vandskorpen;
ved Farten trykkes Vandet gennem Røret op i
Tenderen.

Anlæggene til Kulforsyning, der ligeledes er
knyttede til Lokomotivremiserne, indskrænkes
