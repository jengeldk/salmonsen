I <sp>Danmark</sp> er den nuv. Ordning indført
1910. Forud herfor var det alene overladt til
Parterne selv at komme overens, men disse
havde ogsaa ad overenskomstmæssig Vej i vid
Udstrækning formet faste og sikkert virkende
Regler til Konflikters Udjævning. I saare mange
Fag er der efterhaanden blevet oprettet faglige
Mæglings- og Voldgiftsinstitutioner, hvor de
allerfleste Retsstridigheder af faglig Karakter
faar deres Afgørelse, medens man yderst
sjældent har gjort Brug af de almindelige
Domstole. Mæglings- og Voldgiftsreglerne kan være
noget forskellig formede i de forskellige Fag,
men efterhaanden har de nærmet sig ret nær
til hinanden; Mægling er næsten altid tvungen
og Voldgift hyppigt ogsaa. Det er et meget
betydningsfuldt og ogsaa meget omfattende
Arbejde, der udføres her; eksempelvis kan
nævnes, at der 1903—07 inden for 14
Arbejdsgiverorganisationer samt Landets 3 store
Skibsværfter (tilsammen 2325 Arbejdsgivere) i alt blev
afgjort 939 Sager ved Mægling, 145 Sager ved
Forlig for Voldgiftsretten og 1066 Sager ved
Kendelse af Voldgiftsretten. Ved Siden af disse
faglige Mæglings- og Voldgiftsnævn virkede indtil
1910 den 1900 oprettede »permanente
Voldgiftsret«, der skulde paadømme brud paa den efter
den store Lockout 1899 oprettede Overenskomst
mellem »Dansk Arbejdsgiver- og
Mesterforening« og »De samvirkende Fagforbund«. Denne
Overenskomst af 5. Septbr 1899 (det saakaldte
Septemberforlig), der kan opfattes som en
Grundlov for det faglige Samarbejde i
Danmark, giver Regler for Iværksættelse af
Arbejdsstandsninger, der skal varsles mindst 14 Dage,
før de kan etableres, fastsætter en
Minimumsopsigelsesfrist af 3 Maaneder for
Overenskomster, fastslaar Hovedorganisationernes Ansvar
for deres Underorganisationers
Overenskomstbrud og indeholder en Række andre meget
vigtige Regler.

Ordningen var dog ingenlunde tilfredsstillende.
Hvis de faglige Voldgiftsregler glippede, kunde
ogsaa Retsstridigheder, skønt de efter deres
Natur burde afgøres ad retslig Vej, ligesom
Interessekonflikterne føre til
Arbejdsstandsning, og det samme var naturligvis ogsaa
Tilfældet, hvor der fuldstændig manglede saadanne
Regler. Ogsaa for Interessekonflikternes Vedk.
kunde det synes naturligt at prøve, om en
Mægling udefra ikke kunde virke udjævnende. Men
hertil maatte kræves en Indgriben fra
Statsmagtens Side; dette skete 1910. Udgangspunkt
herfor blev en haardnakket Konflikt i Litograffaget
i Sommeren 1908, der efter at have udviklet sig
til en alm. Konflikt i Typograffaget
(Bladstrejke) bilagdes ved Indgriben fra
Indenrigsministerens Side. Ved Konfliktens Afslutning
foranledigede denne nedsat et Fællesudvalg,
bestaaende af Repræsentanter for
»Arbejdsgiverforeningen« og »De samvirkende Fagforbund«,
under Ledelse af daværende Overretsassessor
<sp>Ussing</sp> til Undersøgelse af, hvad der kunde
gøres til Forebyggelse af Arbejdskonflikter.
Resultatet af de i dette Fællesudvalg af 17. Aug.
1908 førte Forhandlinger blev 1) Udarbejdelse
af en Norm for Regler for Behandling af faglig
Strid samt Forslag til henholdsvis 2) Oprettelse
af en fast Voldgiftsret til Paadømmelse af
Retsstridigheder og 3) Udnævnelse af en
Forligsmand med den Opgave at mægle i
Interessekonflikter, hvilket sidste Forslag dog ikke
tiltraadtes af Arbejdsgiverne. Desuden behandledes
ogsaa Muligheden af at begrænse Adgangen til at
etablere Sympatilockouter og Sympatistrejker
(til Fremtvingelse af Overenskomst i andre
Fag) samt Anvendelse af tvungen Voldgift i
Interessekonflikter i koncessionerede
Virksomheder (Sporveje, Gas-, Elektricitetsværker m. v.),
men Forhandlingerne herom førtes ikke til
Ende. — Ved den vedtagne Norm tilstræbtes
indført ensartede faglige Mæglings- og
Voldgiftsregler i de forskellige Fag, og Normen
vinder da ogsaa alm. Indpas, efterhaanden som
Overenskomsterne kommer frem til Revision.
Fremgangsmaaden er først Mægling, derefter
Forhandling mellem Organisationerne og
endelig, for saa vidt der ikke paa denne Maade
opnaas Enighed, i Retsstridigheder Voldgift,
medens Parterne i Interessekonflikter har
forbeholdt sig deres Aktionsfrihed.

Medens Normens Gennemførelse saaledes sker
ved frivillig Overenskomst Fag for Fag, blev
Fællesudvalgets Forslag om Oprettelse af en
<sp>fast Voldgiftsret</sp> og Udnævnelse af en
<sp>Forligsmand</sp> bragt ud i Livet ved 2 Love
af 12. Apr. 1910, for Forligsmandens
Vedkommende dog ændret paa væsentlige Punkter. Den
faste Voldgiftsrets Medlemmer vælges af selve
Parterne (de to Hovedorganisationer), og Retten
vælger selv sin Formand, der skal opfylde
Betingelserne for at kunne være Dommer.
Voldgiftsretten træder i Stedet for den tidligere
eksisterende »permanente Voldgiftsret« og
paadømmer saaledes Brud paa Septemberforliget,
men desuden kan — for saa vidt der ikke i
Overenskomsterne er taget udtrykkelig Afstand
herfra — alle Brud paa løbende alm.
Overenskomster indbringes her, idet de dog kan
afvises, saafremt Sagen efter sin Natur burde
afgøres efter de faglige Voldgiftsregler,
eller der mellem de tvistende Parter mangler
saadanne Regler. Rettens Afgørelser er endelige,
og der er saaledes ingen Adgang til Appel.
Som Straf kan idømmes »Bod«, ved hvis
Fastsættelse der foruden til Skadens Størrelse ogsaa
kan tages Hensyn til eventuelt foreliggende
formildende Omstændigheder, hvilket sidste ellers
ikke kendes ved Kontraktbrud; paa den anden
Side kan »Bod« ogsaa idømmes, selv om ingen
Skade er lidt. Strafansvar kan som Hovedregel
alene gøres gældende over for den, der har
begaaet Overtrædelsen, og Fagorganisationen
bærer saaledes kun Ansvar for Brud, hvori den
selv har været delagtig; en Undtagelse danner
dog ulovlige Arbejdsstandsninger, der hidrører
fra Uenighed om Forstaaelsen af en foreliggende
Overenskomst (Retsstridigheder), for hvilke
Fagorganisationen altid hæfter. Siden Rettens
Oprettelse er der indtil Juli 1914 fældet Dom
i 130 Sager, af hvilke adskillige har været af
vidtrækkende Bet. for Udviklingen af de
faglige Forhold i Danmark, og skønt den hele
Institution hviler paa et frivilligt Grundlag, synes
den dog mere og mere at fæstnes, fast Rod,
som den har, i begge Parters Interesser. —
