og satte sig i varig Besiddelse af Magten, idet
han ved List berøvede Borgerne deres Vaaben.
Peisistratos benyttede sin Magt med stor
Mildhed: han forbedrede den lavere Befolknings
økonomiske Forhold og svækkede derved den
politiske Interesse hos den; samtidig optraadte han
som Beskytter af Kunst og Litteratur; de
bestaaende Love overholdtes, og udadtil var A. æret
og frygtet. Efter hans Død (528/27) førte hans
ægtefødte Sønner, <sp>Hippias</sp> og
<sp>Hipparchos</sp>, Regeringen i deres Faders Aand, indtil
den sidstes Mord (514), der skyldtes privat Hævn
fra Harmodios' (s. d.) og Aristogeiton's Side,
forvandlede Hippias til en grusom og streng
Hersker. Tre Aar senere (511/10) lykkedes det ved
spartansk Intervention Alkmeoniderne at faa
Tyranfamilien fordrevet; men derefter udbrød
Partikampen igen: Adelen lededes af Isagoras,
Demokratiet af Alkmeoniden <sp>Kleisthenes</sp>.
Isagoras indkaldte atter Spartanerne, der
fordrev Alkmeoniderne og indsatte en oligarkisk
Regering; dog tvang Folket snart Spartanerne
til at fortrække og kaldte Kleisthenes tilbage.
Den af denne indførte Forfatning var langt mere
demokratisk end den soloniske, navnlig derved,
at den tidligere politiske Inddeling i 4 Fyler
erstattedes af en Inddeling i 10 Fyler, hvori en
Mængde af de i Landet bosatte fremmede
(Metoiker), ja endog Slaver, optoges; som et Værn mod
Tyranniet indførtes Ostrakismen (s. d.). Den ny
Statsorden truedes straks af Angreb fra forsk.
Sider: Syd fra rykkede Peloponnesierne frem
under de spartanske Konger Kleomenes og
Demaratos, men indbyrdes Skinsyge mellem disse
og Korinths Modstand nødte dem til at vende
om; Nord fra gjorde Boioterne og Chalkidierne
et Indfald i Attike, men Athenerne slog dem
begge og erobrede derpaa Chalkis, hvis
Landomraade besattes med 4000 atheniske Klerucher.

<sp>III. Glansperioden (5. Aarh. f. Kr.)</sp>.

Demokratiets Styrke kom snart endnu mere til
at staa sin Prøve, da A.'s Indblanding i Ionernes
Opstand mod Kong Dareios (499) havde dennes
Angreb paa Grækenland til Følge. Næsten uden
fremmed Hjælp, og medens Sparta forblev
passivt, tilbageslog Athenerne ved Marathon (490)
under Anførsel af <sp>Miltiades</sp> Persernes
Anfald og vandt derved en Prestige, som kom dem
til Nytte senere. I det flg. Tiaar falder Kampen
mellem <sp>Themistokles</sp>, der vilde udvikle
A.'s Flaade, dels til Værn mod et fornyet
Angreb fra Perserne, dels til Brug mod den til Søs
mægtige Nabostat Aigina, og <sp>Aristeides</sp>, der
forsvarede A.'s traditionelle Stilling som
Landmagt; den sidste forvistes ved Ostrakismen
(483/82), og Themistokles kunde nu uhindret
gennemføre sin Plan, der i den snart
paafølgende Perserkrig (480—79) blev til A.'s og hele
Grækenlands Frelse. Den Lunkenhed, hvormed
Sparta i en Del af denne var optraadt, i
Modsætning til den Patriotisme, hvormed Athenerne
havde prisgivet Land og By til Fjendernes
Ødelæggelser, havde allerede fremkaldt en vis
Spænding mellem de to Stater, og denne voksede, da
Athenerne nu begyndte at genopføre Byens
Befæstning i forbedret Form; men det lykkedes
Themistokles' diplomatiske Kunst at bringe
Spartanerne til Tavshed, og allerede i det næste Aar
(478/77) dannede Aristeides det atheniske
Søhegemoni af de ioniske Stater, som var misfornøjede
med den spartanske Kongeformynder,
Pausanias' tyranniske Optræden. Formaalet var
Fortsættelse af Kampen mod Perserne; men
efterhaanden som denne døde hen, foretrak
Forbundsfællerne at betale Penge i St. f. at stille
Skibe og Tropper; andre, der unddrog sig deres
Forpligtelser, blev med Magt bragte til
Underkastelse, og Flertallet gik over til at blive
skatskyldige Undersaatter. Indadtil havde det
areopagiske Raad, som under Perserkrigen ved sin
modige Optræden havde bidraget væsentlig til
Sejren, erhvervet sig en overvejende Indflydelse;
men med den betydelige Magtudvidelse var
Borgernes Selvfølelse steget, og der gjorde sig
derfor samtidig en stærk demokratisk Strømning
gældende, baaren af Aristeides, hvis Politik gik
ud paa, at det herskende Folk ved aktiv
Deltagelse i Regeringen skulde leve paa de
beherskedes Bekostning. Hans Arvtager blev
<sp>Efialtes</sp>, der, vistnok i Forening med Perikles,
berøvede Areopagos hele dets politiske Myndighed
(462/61), og allerede 5 Aar senere blev
Archontembedet gjort tilgængeligt for Borgere af de tre
højeste Skatteklasser.

Samtidig med denne indre Udvikling antog
Forholdet til Sparta en stedse køligere Karakter.
Miltiades' Søn, <sp>Kimon</sp>, søgte længe at bevare
et venligt Forhold til Sparta; men da
Spartanerne under den tredie messeniske Krig af
Mistænksomhed afviste et paa hans Foranledning
og under hans Anførsel afsendt Hjælpekorps,
brød A. aabent med Sparta og sluttede Forbund
med dettes gl. Fjende Argos; Kimon, som til en
vis Grad stod som det konservative Partis Leder,
skønt han mere var Feltherre end Politiker,
maatte for nogen Tid gaa i Landflygtighed ved
Ostrakismen. I den nærmest flg. Tid udfoldede A.
en uhyre Energi for at skabe sig et Hegemoni
ogsaa til Lands og bekæmpede endog Persien i
dets eget Land ved at understøtte et Oprør i
Ægypten; men dette Forsøg paa at optræde som
Verdensmagt mislykkedes, og medens Perserne
efter Kimon's Død (449), hvormed Perserkrigen
afsluttedes, foreløbig ikke gjorde noget Forsøg
paa at rokke det atheniske Søherredømme, fandt
A. det raadeligst Aar 445 at slutte en Fred
med Sparta og dets Allierede, hvorved det
opgav alle de Besiddelser, som det havde erhvervet
sig paa Peloponnes. Under alle disse Krige var
der dog blevet Tid til at bygge de lange Mure
fra Peiraieus til A., hvorved Byens Forbindelse
med Søen og Uafhængighed af det omgivende
Land sikredes. I den indre Politik var efter
Efialtes' Mord Førerskabet gaaet over til Perikles,
der yderligere gennemførte Aristeides'
Tanker om et aktivt Demokrati, bl. a. ved at indføre
Diæter for de Borgere, der udøvede den
dømmende Myndighed, og efter at Kimon's Svoger,
Thukydides (Melesias' Søn), der havde arvet
hans Plads som de Konservatives Fører, var
blevet landsforvist ved Ostrakismen, stod
Perikles ubestridt som det herskende Demokratis
Leder og valgtes Aar efter Aar til Strateg, med
hvilket Embede Ledelsen af den udenrigske
Politik var forbundet. Datidens bedste Mænd var
