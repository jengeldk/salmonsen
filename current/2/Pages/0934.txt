<chapter name="Belidor, Bernard Forest de">
<b>Belidor</b> [beli↱då.r], <sp>Bernard Forest de</sp>,
fr. Ingeniør og General (1698—1761). Efter at
have studeret Matematik og Fysik blev han
Lærer ved Artilleriskolen i La Fère. Hans
Studier og Forsøg over Krudtminers Virkning
blev grundlæggende for den senere Udvikling
af Sprængteknikken, ligesom han ogsaa har
indlagt sig Fortjenester af
Vandbygningskunsten. 1741 traadte han ind i Armeen, deltog i
fl. Felttog og forfremmedes hurtig, indtil han
ved sin Død beklædte Stillingen som Direktør
for Arsenalet i Paris og Chef for
Minørbrigaden. Af hans Skr kan fremhæves: <i>La science
des ingénieurs</i> (1729), <i>Le bombardier français</i>
(1731) og <i>Architecture hydraulique</i> (1737—51).
<i>Sch. P.</i>
</chapter>

<chapter name="Beliggelse">
<b>Beliggelse</b> i jur. Forstand betegner
Samleje uden for Ægteskab (se <sp>Lejermaal</sp> og
<sp>Ægteskabsløfte</sp>).
</chapter>

<chapter name="Belin, François Alphonse">
<b>Belin</b> [b<sub>ö</sub>↱læ], <sp>François Alphonse</sp>, fr.
Orientalist, f. 31. Juli 1817 i Paris, d. 1877 i
Konstantinopel, studerede østerlandske Sprog i
Paris, udgav 1841 Mirkkond's persiske
»Dschengiskan's Liv« og »Sassanidernes Historie«, gik
derefter til Østerlandene som fr.
Konsulat-Dragoman, var først i Erzerum, siden i Kairo, blev
1852 Tolk og Sekretær ved det fr. Gesandtskab
i Konstantinopel, 1868 tillige Generalkonsul. B.
var en nøje Kender af de Kristnes Forhold i
Tyrkiet og er Forf. til mange værdifulde Afh.,
bl. a. i <i>Journal Asiatique</i>. 1872 udgav B. <i>Histoire
de l'église latine de Constantinople</i>.
<i>V. S.</i>
</chapter>

<chapter name="Beltnskij (se Bjelinskij)">
<b>Belinskij</b>, se <sp>Bjelinskij</sp>.
</chapter>

<chapter name="Beli Ostrov">
<b>Beli Ostrov</b> [↱b<sup>j</sup>æ£i-↱åstråf], »den hvide Ø«,
lav, ubeboet Ø i det kariske Hav ved
Nordkysten af Jalmal Halvø (Samojede Halvøen),
hvorfra den skilles ved Malygin Sund; 73 1/4° n.
Br. og 71° ø. L. B. bestaar af fint Sand, der kun
delvis er dækket af Mos, Lavarter og smaa
Græstuer og er kun højst 3 m o. H.
<i>G. F. H.</i>
</chapter>

<chapter name="Belisar">
<b>Belisar</b> (<sp>Belisarius</sp>), Kejser Justinian I's
navnkundige Feltherre, f. 505 ved Adrianopel,
maaske af simpel Bondefamilie, d. 13. Marts
565. Han tjente i Kejserens Livgarde og
udmærkede sig saaledes, at han allerede omtr.
530 blev udnævnt til Overfeltherre i Krigen
mod Perserne, der dog snart efter sluttede.
Under Nika-Opstanden i Konstantinopel (532)
reddede han Justinians Krone og Liv; 30000
Oprørere lod han nedhugge. Aaret efter førte
han en Landgangshær til Afrika imod
Vandalerne, hvis Konge, Gelimer, han overvandt og
tog til Fange (534). Efter i Konstantinopel at
have nydt en Triumfs sjældne Ære blev B.
sendt til Italien imod Østgoterne; 535 landede
han paa Sicilien, Aaret efter erobrede han hele
Syditalien lige til Rom. Han modstod her en
lang Belejring af Goterne, og efter at Krigen
var trukken i Langdrag, vandt han i Foraaret
540 ved List den østgotiske Hovedstad Ravenna.
Allerede ofte havde B. dog været hindret af
Hofintriger, hvori hans udsvævende Hustru
Antonia skal have spillet Hovedrollen, og nu
kronedes disse med Held; han blev kaldt tilbage
fra Italien, og da han med lige saa stort Held
bekæmpede Perserne, hjemkaldtes han ogsaa
herfra. Endnu en Gang sendtes han til Italien
og kæmpede her fl. Aar igennem, stadig
utilstrækkelig understøttet fra Konstantinopel;
endelig blev han 549 afløst af Narses. I
Konstantinopel udmærkede han sig endnu ved at
afslaa et bulgarsk Angreb, men alligevel blev
han 562 anklaget for at have sammensvoret sig
mod Kejseren, mistede alle sine Værdigheder
og berøvedes sin Formue. To Aar efter lykkedes
det ham vel at bevise Uretfærdigheden af de
mod ham rejste Beskyldninger, men kort efter
døde han. Det er et langt senere Sagn, at B.
døde som blind Tigger; som saadan er han
fremstillet i et udmærket Maleri af den fr.
Maler Gérard. Donizetti har benyttet B.'s Skæbne
til en Opera.
<i>Kr. E.</i>
</chapter>

<chapter name="Belize (se Britisk Honduras)">
<b>Belize</b> [eng. b<sub>e</sub>↱£i.z], sp. ↱wælis<sub>æ</sub>], se <sp>Britisk
Honduras</sp>.
</chapter>

<chapter name="Belka">
<b>Belka</b> (<sp>El-Belka</sp>), Landskab i Palæstina,
mellem Floderne Nahr ez-Zerka (Jabbok) og
Vadi el-Modshib (Arnon). Hovedstad <sp>Es-Salt</sp>.
Ø. derfor ligger en Højslette, paa hvilken der
avles fortræffelig Hvede.
<i>M. V.</i>
</chapter>

<chapter name="Bell, Alexander Graham">
<b>Bell</b> [be£], <sp>Alexander Graham</sp>,
Telefonens Opfinder, Søn af nedenn. A. M. B., f. i
Edinburgh 3. Marts 1847, studerede Fysiologi
smst. og i London. B. fulgte med Faderen til
Kanada 1870 og flyttede 1872 til de Forenede
Stater, hvor han som Forstander for
Normalskolen for Døvstummelærere (1872—76)
indførte sin Faders System i Undervisningen.
1876—80 var han Prof. i Taleorganernes Fysiologi
ved Universitetet i Boston. I fl. Aar syslede B.
med Overdragning af Lyd ved Elektricitet, hvad
der resulterede i Telefonens Opfindelse
(Patentet givet 14. Febr 1876). Den første offentlige
Forevisning var i Philadelphia 1876. For denne
Opfindelse har B. modtaget talrige
videnskabelige Udmærkelser, den har ogsaa gjort ham
til en rig Mand. Af B.'s andre Opfindelser kan
nævnes Fotofonen (1880) og Grafofonen (1883)
(begge sammen med Tainter). B. har stadig
interesseret sig for Døvstummes Undervisning
og har stiftet <i>American Association to Promote
Teaching of Speech to the Deaf</i>, til hvilket
han har skænket 250000 $. B. bor i
Washington.
<i>E. S. J.</i>
</chapter>

<chapter name="Bell, Alexander Melville">
<b>Bell</b> [be£], <sp>Alexander Melville</sp>, eng.
Fonetiker, f. 1. Marts 1819 i Edinburgh, d. 1905
i Washington. Som Søn af en skotsk Lærer i
Oplæsning og Foredrag (<i>elocution</i>) begyndte
han selv 1841 at undervise i samme Fag, først
i Edinburgh, senere i London, fra 1870 i
Kanada. Han har forfattet fl. Lærebøger i
Talekunsten, bl. a. <i>A New Elucidation of the
Principles of Speech and Elocution</i> (1849), <i>Principles
of Speech, Dictionary of Sounds, and Cure of
Stammering</i>; <i>Elocutionary Manual, Principles of
Elocution</i>; <i>Essays and Postscripts on Elocution</i>
(1886). Men hans videnskabelige Bet. knytter
sig til hans <i>Visible Speech, the Science of
Universal Alphabetics</i> (1867) og den reviderede
Udgave deraf, <i>Sounds and their Relations</i> (1882).
Han har paa en selvstændig Maade indgaaende
analyseret den fysiol. Frembringelse af
Sproglydene og skabt en genial Betegnelse af dem
ved Angivelse af deres enkelte
Dannelseselementer, samlede til en Slags Bogstaver.
Særlig Bet. i Fonetikkens og i det hele
Sprogvidenskabens Historie fik hans Vokalsystem (se
