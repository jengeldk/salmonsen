Fra Fichtelgebirge strækker sig mod NV. det
skovbevoksede Plateau <sp>Frankenwald</sp>
(Döbra, 794 m). Paa den nordøstlige Grænse af B.
strækker sig <sp>Hohe Rhön</sp> (Kreuzberg, 930 m),
som mest bestaar af Basalt og bærer Vidnesbyrd
om vulkanske Udbrud i Tertiærtiden. SV. f. denne
Bjerggruppe ligger <sp>Spessart</sp> (Geiersberg 585
m), hvis lave og flade Bjergrygge bærer
Mellemeuropas største sammenhængende Skovomraade
(Eg og Bøg). Det store Landomraade mellem
Donau og Main opfyldes for en stor Del af den
<sp>frankiske Jura</sp> (Hesselberg, 689 m), der i
en stor Bue strækker sig fra Floden Wörnitz til
henimod Fichtelgebirges Udløbere; det er et
Plateau, mest bestaaende af Kalk, Dolomit,
Sandsten og Sand, som ved de dybt nedskaarne
Floddale faar Karakter af Bjerge, et afvekslende og
meget smukt Land, men ikke synderligt
frugtbart. Den <sp>frankiske Terrasse</sp> kaldes
en anden Række af Plateauer, bestaaende af
Keuper-Sandsten, der strækker sig gennem det
vestlige Nord-B.; det sydligste af disse Plateauer
er <sp>Frankenhöhe</sp>, der udgaar fra
schwabisk Jura og fortsættes mod N. i Steigerwald
(Scheinberg, 498 m) og N. f. Main i Hassberge
(Bramberg, 495 m). — <sp>Pfalz</sp> indbefatter mod
Ø. et Stykke af den rige og veldyrkede <sp>øvre
Rhin-Dal</sp>, der mod V. begrænses af
Vogesernes nordlige Fortsættelse, det skovbevoksede og
vinrige <sp>Hardt</sp> (Kalmit, 673 m), som bestaar af
broget Sandsten og falder stejlt af mod
Rhin-Dalen; mod V. gaar Hardt over i det kun lidet
frugtbare, men dog veldyrkede
Sandstensplateau <sp>Westrich</sp>. N. f. Hardt ligger det
skovklædte Porfyrmassiv <sp>Donnersberg</sp> (687 m),
en Del af det lave <sp>nordpfalzske
Bjergland</sp>, som danner Overgangen til de rhinske
Skiferbjerge og bestaar af Skifer, blandet med
Kullag o. fl. St. gennembrudt af eruptive Masser.

<sp>Hydrografiske Forhold</sp>. Næsten hele
B. hører til Donaus og Rhinens Flodomraader.
Den vigtigste Flod er Donau, som strømmer
gennem Hovedlandet fra Ulm til Passau med
en Bue mod N. (Længde inden for B. 387 km).
Af dens mange fra Alperne kommende Bifloder,
som gennemstrømmer Syd-B., maa nævnes
Iller, Lech (med Wertach), Isar (med Amper) og
Inn (med Salzach); til dens venstre Bred
kommer, gennem Nord-B., Wörnitz, Altmühl, Naab,
Regen og Ilz. Main, Biflod til Rhinen,
gennemstrømmer i store Vendinger det nordlige B.
(Længde indenfor B. 490 km) og modtager fra
S. Regnitz, fra N. Saale. Den 176 km lange
Ludvigs-Kanal (bygget 1836—45) forbinder Main
med Donau, idet den gaar fra Bamberg ved
Regnitz til Dietfurt ved Altmühl; dens Bet. for
Samfærdselen er dog aftaget efter Jernbanernes
Aabning. Et lille Hjørne af det nordøstlige B.
tilhører Elbens Afløbsomraade, idet dens
Bifloder Eger og den thüringske Saale udspringer
her. Pfalz' Østgrænse dannes paa en Strækning
af 86 km af Rhinen, og alle Vandløb i Pfalz
hører til Rhinens Flodsystem. — Syd-B. udmærker
sig som allerede nævnt ved en stor Rigdom paa
Søer, af hvilke nogle ligger i Alperne, men de
største ved Alpernes Fod og i Morænelandet N.
f. Alperne. De fleste af Søerne gennemstrømmes
af Alpefloder, hvis Aflejringer efterhaanden
formindsker Søernes Areal. Den største er
Boden-Sø (540 km<sup>2</sup>), af hvilken dog kun en ringe Del
tilhører B.; Chiem-Sø er 82 km<sup>2</sup>.

<sp>Klima</sp>. Middeltemp. i de forsk. Egne af B.
viser sig afhængig af Højden o. H. mere end af
Breddegraden. Forskellen mellem Sommer- og
Vintertemp. tiltager mod Ø.; medens Pfalz endnu
har Kystklima, nærmer Klimaet i det østlige B.
sig til at være kontinentalt. Regnen falder mest
om Sommeren, og Nedbøren er størst i den
sydlige og østlige Del af B.

München (526 m o. H.) Juli: 17,58°, Jan. ÷
1,34°, aarlig Nedbør: 808,9 mm.
Nürnberg (309 m o. H.). Juli: 18,26°, Jan.: ÷
2,23°, aarlig Nedbør: 649 mm.
Kaiserlautern i Pfalz (249 m o. H.). Juli: 16,88°,
Jan.: ÷ 0,66°, aarlig Nedbør: 585,9 mm.

De herskende Vindretninger er V. og NØ. I
det sydlige B. optræder den tørre Søndenvind,
Føhn.

<sp>Befolkningsforhold m. m.</sp>

<sp>Befolkningens Antal</sp> er (1913) 7064925
ell. 93 paa 1 km<sup>2</sup>. B. er saaledes den tyndest
befolkede af de større tyske Stater. Den tættest
befolkede Del af B. er Pfalz (1910: 158 paa 1
km<sup>2</sup>), tyndest befolket er Egnen ved
Böhmerwald. 1818 var Befolkningen 3707966 Indb. Af
Befolkningen er (1913) 3467971 Mænd og 3596954
Kvinder. 1910 havde B. 6887291 Indb., deraf
134122 Udlændinge; i religiøs Henseende var
4868049 Katolikker, 1942385 Protestanter og
55065 Jøder; i Storstæder (med over 100000
Indbyggere) levede 15,3 % af Befolkningen; i
Stæder med 5000—100000 Indb. levede 15,9 %.
3 Stæder (München, Nürnberg og Augsburg) har
over 100000 Indb., 19 Stæder mellem 20000 og
100000 Indb. 1907 beskæftigede 40,3 % af
Befolkningen sig med Landbrug og Skovbrug, 33,3 %
med Industri og 11,6 % med Handel og
Samfærdsel. Der tales i B. 4 Dialekter af Øvretysk:
den bayriske i Syd-B. Ø. f. Lech og i den
sydøstlige Del af Nord-B., den schwabiske i Syd-B.
V. f. Lech, den frankiske i det vestlige og
nordlige Nord-B. og den pfalziske i Pfalz.
Nationaldragter bæres endnu i nogle Egne af
det sydlige og østlige B. — Den kat. <sp>Religion</sp>
er langt overvejende i det sydlige, østlige og
nordvestlige B. (Regeringsdistrikterne Ober-B.,
Nieder-B., Oberpfalz, Schwaben og
Unterfranken), i Oberfranken og Pfalz har de to
Trosbekendelser omtr. lige mange Tilhængere, og i
Mittelfranken er Protestanterne i stærkt Flertal.
Den kat. Kirke har to Kirkeprovinser i B.,
Ærkebispedømmet München-Freising (herunder
Bispedømmerne Augsburg, Passau og
Regensburg) og Ærkebispedømmet Bamberg (herunder
Bispedømmerne Würzburg, Eichstätt og Speyer).
Den protestantiske Kirke styres af det
protestantiske Overkonsistorium i München
(herunder Dekanaterne München, Ansbach og
Bayreuth) og Konsistoriet i Speyer. —
<sp>Oplysningen</sp> er god i B. Der findes (1912) 7727
Folkeskoler, hvoraf 4626 er gratis, medens
Skolepenge betales i 3101; Antallet af Lærere er
21172, af Lærerinder 10140, af Skolebørn 1067388.
Af Lærerkræfterne er 9265 gejstlige. Udgifterne
til Folkeskolen beløb sig 1911 til 63353060 Rm.
