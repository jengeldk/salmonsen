<chapter name="Baals Revier">
<b>Baals Revier</b> (ba´ls- ell. ↱bå´ls-re↱vi´r] (<sp>Ball's
River</sp>) er det gl. Navn paa Godthaabs Fjord
(s. d.), opkaldt af James Hall 1612 efter Richard
Ball, en London Købmand, der var stor Bidragyder
til Hall's Ekspedition. (<sp>Litt</sp>.: <i>The Hakluyt
Society</i> Bd XCVI [London 1897]).
<i>G. F. H.</i>
</chapter>

<chapter name="Ba'alstjeneste (se Ba'al)">
<b>Ba'alstjeneste</b>, se <sp>Ba'al</sp>.
</chapter>

<chapter name="Baalstraf">
<b>Baalstraf</b> var en af de mange Former,
hvorunder Dødsstraffen i ældre Tid fuldbyrdedes.
Mest bekendt er den udstrakte Anvendelse, den
i Slutn. af Middelalderen og i 16. og 17. Aarh.
fandt over for Hekse og i visse Lande Kættere,
men den havde i øvrigt været i Brug fra gl. Tid
af, bl. a. som Straf for Mordbrændere, der, naar
de grebes paa fersk Gerning, endog straks paa
Stedet kunde kastes i Ilden. Ogsaa Blodskam og
Omgængelse mod Naturen straffedes under
Indflydelse af mosaisk Ret ofte med B. I Danmark
har B. (»Baal og Brand«) fundet Anvendelse
ved alle de nævnte Forbrydelser undtagen
Kætteri, og dette var endnu Reglen efter D. L.; ved
Blodskam nøjedes man dog i senere Tid med at
brænde Legemet, efter at de skyldige forinden
var halshuggede. Fuldbyrdelsen skete her i
Landet ved, at Delinkventen, bundet til en Stige,
kastedes paa Baalet, naar dette stod i lys Lue. I
Ribe fastgjorde man en Pose Krudt paa Ryggen
af ham, formodentlig for at Eksplosionen skulde
fremskynde Døden. Formelt afskaffet blev B.
først ved Straffeloven af 1866, men længe
forinden var den gaaet af Brug i Praksis.
<i>P. J. J.</i>
</chapter>

<chapter name="Ba'al Zebub (se Be'el-Zebub)">
<b>Ba'al Zebūb</b>, se <sp>Be'el-Zebub</sp>.
</chapter>

<chapter name="Baan, Jan (d. s. s. Baen)">
<b>Baan</b> [ba.n], <sp>Jan</sp>, d. s. s. <sp>Baen</sp>.
</chapter>

<chapter name="Baand (Ligamenta)">
<b>Baand</b> (<i>Ligamenta</i>) (hertil Tavlen »B. i det
menneskelige Legeme«) er seneagtige Dannelser,
der tjener til at forbinde de enkelte Knogler i
Skelettet med hinanden. De har i Reglen Form
som rundagtige ell. flade Strenge, sjældnere som
Hinder. De er meget sejge (adskillige af de
større B. kan bære fl. Hundrede kg's Vægt),
uelastiske, sølvgraa ell. atlaskglinsende,
sjældnere dog elastiske, og da af gul Farve. Eksempler
paa hindeformede Baand er <sp>Ledkapslerne</sp>,
der som en Kapsel ell. Muffe omgiver de Benender,
der tilsammen danner et Led. Uden om
Ledkapslen findes de langt stærkere, i Reglen
strengformede, <sp>Forstærknings</sp>- ell.
<sp>Hemningsbaand</sp>, der forhindrer overdrevne
Bevægelser af Ledet (altsaa beskytter vedk.
Legemsdel imod at »gaa af Led«), ligesom de i
Reglen foreskriver Bevægelsen i Ledet ganske
bestemte Baner. — I Legemets indre Hulheder,
især Bughulen, findes »Baand« af en ganske
anden Beskaffenhed, idet de forsk. Organer,
Lever, Milt o. s. v., er fæstede i deres Leje derved,
at den dem beklædende Hinde (Bughinden) slaar
sig fra vedk. Organ over til bestemte Steder af
Hulhedens Væg i Form af Folder, der
benævnes B.
<i>S. B.</i>
</chapter>

<chapter name="Baand (i Arkitekturen)">
<b>Baand</b>, i Arkitekturen Betegnelse for
fremspringende glatte (Fig. 1 og 2) ell. profilerede
(Fig. 3 og 4) Tværled, der i Reglen anvendes
ved Gesimser til Markering af Etageadskillelser
og paa Søjleskafter. De stammer fra den
antikke Arkitektur og forekommer i de fra denne
afledede Stilarter.
<i>(E. S.). C. A. J.</i>

<img>Fig. 1.</img>

<img>Fig. 2.</img>

<img>Fig. 3.</img>

<img>Fig. 4.</img>
</chapter>

<chapter name="Baand (i Tømmer- og Jernkonstruktioner)">
<b>Baand</b>, i Tømmer- og Jernkonstruktioner
saadanne Konstruktionsdele, der er udsatte for
Træk. Dette er den korrekte Bet.; men i
Tømmerkonstruktioner bruges Ordet ofte ogsaa om
trykkede Stykker. <sp>Skraabaand</sp> er tappede
ind mellem lodrette og vandrette Konstruktionsdele,
saa der dannes en Trekantforbindelse, der
hindrer Forskydning.
<i>A. O-d.</i>
</chapter>

<chapter name="Baand-Akanthus">
<b>Baand-Akanthus</b> betegner en Ornamentform,
der udvikledes i Frankrig under Louis-quatorze-Barokkens
Herredømme i de sidste Aartier af
17. Aarh. Af ital. Grotesker, arab. Mauresker og
forsk. Renaissancemotiver har Ornamentkunstnere
som Jean Bérain og Daniel Marot skabt en
ny Ornamentstil, som kendetegnes ved et System
af flettede, vinkelbrudte og bøjede Baand, hvortil
der slutter sig Skedeblade og nedhængende
Klokkeblomster af Akanthusløv. Paa een Gang
akademisk korrekt og dog elegant naaede B.-A.
fra Frankrig ud over hele Europa. Efter 1700
sejrede det overalt i det tyske Kunsthaandværk
og fortrængte det svære ældre Akanthusværk, og
baade her og i Danmark beherskede det Smagen
c. 1700—30.
<i>C. A. J.</i>

<img>Baand-Akanthus.</img>
</chapter>

<chapter name="baanddannet">
<b>baanddannet</b> (bot.) kaldes et Blad, der er
langt og smalt, formet som et Baand. Saadanne
Blade (<sp>Baandblade</sp>) forekommer t. Eks. hos
Bændeltang og undersøiske Former af Pilblad,
Skeblad o. a. Vand- og Sumpplanter.
<i>A. M.</i>
</chapter>

<chapter name="Baandfinke (se Amandiner)">
<b>Baandfinke</b>, se <sp>Amandiner</sp>.
</chapter>

<chapter name="Baandfisk">
<b>Baandfisk</b> <i>(Trachypteridae</i> Günther),
Pigfinnefisk med en langstrakt, baandformet Krop,
lille Mund med svag Tandbesætning og en meget
lang Rygfinne med talrige uleddede, men svage
</chapter>
