Liberales Utilfredshed. Endnu mere Modstand mødte
et rent kat. Ministerium, der dannedes 1846.
1847 fik de Liberale Flertal i andet Kammer, og
et rent liberalt Ministerium under <sp>Charles
Rogier</sp> blev dannet, som 1848 gennemførte en
ny Valglov, ved hvilken Vælgernes Antal
fordobledes. P. Gr. a. denne Valgreform havde
Befolkningen ingen Sympati for de
revolutionære Bevægelser 1848, og indtrængende franske
Friskarer blev jagede ud. Kampen mellem
Liberale og Klerikale optog de flg. Aar; den gjaldt
især Gejstlighedens Kontrol med Skolerne og
endvidere de talrige Klostre (1850 fandtes over
400 Klostre med c. 12000 Munke og Nonner), som
de Liberale ønskede at faa ophævet. Men intet
af Partierne kunde beholde Magten ret længe
ad Gangen. 1852 afløstes det liberale
Ministerium af et Mæglings-Ministerium, og Valgene
1854 styrkede de Konservatives Stilling,
hvorefter et Ministerium af moderate Katolikker og
Fremskridtsvenlige dannedes under Ledelse af
Pierre de Decker; dette Ministerium faldt 1857
som Følge af den uhyre Misstemning, der
opstod over et Lovforslag om at overgive til
Gejstligheden al Administration af Fattigforsørgelsen.
Et liberalt Ministerium blev nu dannet under
Ledelse af Rogier, der som Udenrigsminister
1863 opnaaede en stor diplomatisk Triumf, idet
han fik Scheldetolden afskaffet, hvorved først
Sejladsen paa Schelde blev fuldstændig frigivet,
Følgen var, at Handelen blomstrede saa stærkt
op, at Antwerpen i Løbet af faa Aar opnaaede
at blive den næststørste Søhandelsstad paa
Kontinentet. Efter lange parlamentariske Kampe
lykkedes det ogsaa Rogier at faa bevilget Penge
til en moderne Befæstning af Antwerpen. Da
Kong Leopold I døde (10. Decbr 1865) efter at
have ført en mønsterværdig konstitutionel
Regering, der ofte havde krævet stor Takt og
diplomatisk Snille, var Riget trods indre
Stridigheder vokset i Styrke og indre Fasthed. Han
fulgtes paa Tronen af sin ældste Søn.

Under de første Aar af <sp>Leopold II</sp>'s
Regering var den internationale Situation ret
farlig for B. Faren truede navnlig fra Frankrig;
1867 foreslog Napoleon III Bismarck, at
Preussen, som Betaling for Frankrigs Neutralitet,
skulde give Frankrig Lov til at annektere
Luxemburg og B., som en Kompensation for
Preussens Udvidelser. Under disse truende Forhold
fik Rogier 1868 gennemført en Hærreform,
hvorved bl. a. Aarskontingentet forøgedes fra 10000
til 12000 Mand og den aktive Tjenestetid til 24
Maaneder. Da Krigen mellem Frankrig og
Tyskland udbrød 1870, sendte B. en betydelig
Troppestyrke til Grænsen. Frygten for, at B.'s
Integritet skulde lide Overlast, fik England til at
kræve en Garanti for B.'s absolutte Neutralitet,
som ogsaa blev underskrevet baade i Berlin
(8. Aug.) og i Paris (11. Aug.). En betydelig
Del af den ved Sedan slaaede fr. Hær flygtede
ind over den belgiske Grænse og blev afvæbnet
og interneret.

Allerede Juni 1870 var det liberale
Ministerium veget for et klerikalt under Baron
d'Anethan, efter at Katolikkerne ved Valgene 14. Juni
1870 havde faaet Majoritet i begge Kamre.
Partiet øgede sin Popularitet ved en ny Valglov
(1871), der nedsatte Census for Valgret til
Provinsraadene til 20 frc. i aarlig Skat og for
Valgret til Kommunalraadene til 10 frc. i aarlig
Skat. Derimod begik d'Anethan en meget uklog
Handling ved at udnævne til Guvernør i
Limburg de Decker, som havde været indblandet
i Svindelaffæren Lagrand; Ministeriet maatte
som Følge deraf demissionere og blev afløst af
et moderat-klerikalt Ministerium under Ledelse
af den dygtige Finansminister <sp>Malou</sp>
(1871—78). Det klerikale Parti havde særlig Støtte
i den flamske Befolkning, og Regeringen tog
derfor Hensyn til den »flamske Bevægelse« og
indførte Brugen af Flamsk i offentlige
Dokumenter og i Retssager i de flamske Prov., saa
at Flamsk som officielt Sprog blev omtr.
ligestillet med Fransk. Regeringen søgte at
gennemføre en grundig Militærreform med alm.
Værnepligt, men maatte nøjes med nogle mindre
Forbedringer; Militærbudgettet blev forhøjet
med 4 Mill. frc. (1873). Kampen mellem Paven
og den ital. Regering og »Kulturkampen« i
Tyskland var det, der mest optog Sindene i
disse Aar, og de belgiske Ultramontane førte
et saa heftigt Sprog i deres Blade, at de
fremskyndede Regeringens Fald, skønt denne i
Virkeligheden misbilligede de yderliggaaende
Klerikales Optræden. De liberale Partier samlede
sig om Kravet om Ophævelse af Gejstlighedens
Indflydelse paa Skolevæsenet. Gejstlighedens
Forsøg paa at udøve Valgtryk ved Trusel om
religiøse Straffe og nogle Bispers ukloge og
udæskende Holdning gav Venstrepartierne Vind
i Sejlene. Efter at have fremtvunget en Lov om
hemmelig Afstemning (1877) opnaaede de
Liberale en afgjort Sejr ved Valgene Juni 1878, og
et liberalt Ministerium blev dannet under
<sp>Frère-Orban</sp>, hvis første Opgave var at løse
Skolespørgsmaalet. 1879 gennemførtes en Lov,
ved hvilken Folkeskolen blev gjort verdslig og
unddraget Gejstlighedens Opsyn. Hver Kommune
skulde underholde de nødvendige Skoler for
alle i Kommunen værende Børn og maatte ikke
understøtte nogen privat Skole. Samtidig blev
det dog tilladt, at Undervisning i Religion maatte
gives i Skolen af Præster af forsk.
Trosbekendelser, men uden for den regulære Skoletid.
Den kat. Gejstlighed mødte denne Skolelov med
den stærkeste Modstand, nægtede at give
Absolution til Lærere, der underviste i, ell. Forældre,
der sendte deres Børn til disse »Skoler uden
Gud« (<i>écoles sans Dieu</i>). Samtidig oprettedes
katolske Privatskoler over hele B., og allerede
Novbr 1879 gik 370000 Børn i de kat. Skoler og
kun 240000 i de konfessionsløse; i Flandern gik
endog 80 % af Børnene i de kat. Skoler.
Regeringen appellerede til Paven, og da han
nægtede at intervenere, afbrødes den diplomatiske
Forbindelse mellem B. og Rom. 1880 nægtede
Gejstligheden at tage Del i Jubilæumsfesterne
for Landets Frigørelse. De Klerikales Agitation
virkede stærkt paa Befolkningen, og dertil kom,
at Statsfinansernes Tilstand var mindre god, og
at de Liberale spaltedes i et radikalt Parti under
Janson, der krævede Udvidelse af Valgretten,
og et doktrinært-liberalt Parti, der holdt paa
de besiddende Klassers Ret. Ved Valgene Juni
1884 sejrede de Klerikale og har siden stadig
