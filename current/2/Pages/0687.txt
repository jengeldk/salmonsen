Bugt af Middelhavet og ved den til Spanien
førende Jernbane Perpignan-Gerona. (1911) 3216
Indb., der driver Skibsfart og udfører Honning,
Appelsiner, Kork og de berømte Vine Roussillon
og Grenache, som frembringes i Omegnen.
<i>G. Ht.</i>
</chapter>

<chapter name="Banz">
<b>Banz,</b> forhenværende Benediktinerabbedi, nu
Slot i Bayern, Regeringsdistrikt Oberfranken,
ligger paa en Bjergryg 440 m o. H. ved højre
Main-Bred og indeholder en sjælden Samling
Forsteninger.
</chapter>

<chapter name="Banzai">
<b>Banzai</b> (japansk) er dannet af de gamle
kinesiske Ord <i>ban</i> (10000) og <i>sai</i> (Aar). Navnlig
efter den jap.-kin. Krig anvendes B. som
Krigsraab og svarer til det danske <sp>Hurra</sp>.
<i>B. P. B.</i>
</chapter>

<chapter name="Baobab (se Adansonia)">
<b>Baobab,</b> se <sp>Adansonia</sp>.
</chapter>

<chapter name="Baour Lormian, Louis Pierre Marie François">
<b>Baour Lormian</b> [ba↱u.r - lår↱m<sub>i</sub>ã], <sp>Louis
Pierre Marie François</sp>, fransk Digter
(1770—1854), udgav 1795 en middelmaadig
Oversættelse af Tasso's Hovedværk <i>Jérusalem
délivrée</i> (helt omarbejdet Udg. 1819), 1801 en meget
vellykket Oversættelse af Ossian, <i>Poésies
d'Ossian</i>. Mest berømt ell. berygtet er B. for sin
hadefulde Kamp mod Romantikken. Hans egne
Tragedier gjorde ingen Lykke; <i>Mahomet II</i> (1811)
faldt aldeles til Jorden. 1815 blev han Medlem af
Akademiet. I sin Komedie <i>Le classique et le
romantique</i> og i den smagløse Satire <i>Canon
d'alarme</i> affyrer han de groveste Skældsord mod
Romantikerne, hvem han paralleliserer med
Keltringer og Circe's Svin. Det gik saa vidt,
at B. sammen med seks andre Klassikere
formelig indgav et Bønskrift til Kong Karl X om at
udelukke Romantikken fra <i>Théâtre français</i>;
derved gav de sig selv Dødsstødet. — Af B.'s
andre Værker kan nævnes <i>Veillées politiques et
morales</i> (1811), en Roman: <i>Duranti, ou la ligue
en province</i> (4 Bd 1828), <i>Légendes, ballades et
fabliaux</i> (1829), og hans sidste og bedste Arbejde,
en Oversættelse af Job's Bog, som han fuldendte,
efter at han var bleven blind.
<i>S. Ms.</i>
</chapter>

<chapter name="Bapaume">
<b>Bapaume</b> [ba↱po.m], fr., nu nedlagt, Fæstning
i Dept Pas-de-Calais, Arrondissement Arras,
med (1911) 2917 Indb., gammelt Slot, et 1891
afsløret Mindesmærke for General Faidherbe,
og Tilvirkning af Olie, Sæbe og Kemikalier. —
Her stod der 2. og 3. Jan. 1871 blodige Kampe
mellem den tyske Observationsarmé, der var
opstillet for at dække Belejringen af Péronne,
og den fr. Nordarmé under Faidherbe; Tyskerne
maatte trække sig tilbage over Somme.
<i>G. Ht.</i>
</chapter>

<chapter name="Baphia">
<b>Baphia</b> [-fia] Afzel., Slægt af Ærteblomstrede
(<i>Sophora</i>-Gruppen), Træer ell. Buske, hvis
Blade er reducerede til det store Endeblad; de
hvide ell. gule Blomster sidder oftest i Klase.
Veddet af den 12—16 m høje <i>B. nitida</i> Afzel.
(særlig i Sierra Leone), det saakaldte
<sp>Cabon</sp>- ell. <sp>Cambaltræ</sp>, anvendes i Kunstsnedkeriet
og til Rødfarvning (<sp>Afrikansk Rødtræ</sp>).
<i>A. M.</i>
</chapter>

<chapter name="Baphomet (se Baffometi)">
<b>Baphomet</b> [-fo-], se <sp>Baffometi</sp>.
</chapter>

<chapter name="Baptisia">
<b>Baptisia</b> Vent., Slægt af Ærteblomstrede,
fleraarige Urter med spredte, enkelte ell.
3-koblede Blade, og gule, hvide ell. blaa Blomster i
Klase. 14 Arter, nordamerikanske. <i>B. tinctoria</i>
R. Br. indeholder et blaat Farvestof i rigelig
Mængde; dens unge Skud spises som Gemyse,
og den tørrede Rod er et folkeligt Lægemiddel.
<i>A. M.</i>
</chapter>

<chapter name="Baptisme">
<b>Baptisme,</b> Nedsænkelse i Vand, Daab,
Baptisternes Lære.
</chapter>

<chapter name="Baptister">
<b>Baptister</b> (gr.: Døbere) kaldes de Kristne,
der med Forkastelse af Barnedaaben og den
kirkelige Overlevering alene holder fast ved den
bibelske Kristendom. Deres hist. Oprindelse kan
ikke bestemt paavises. Barnedaaben har alle
Dage staaet i Vejen for den religiøse
Subjektivisme, og baade i Oldkirke og Middelalder har
den haft sine Modstandere. De nuv. B. er
opstaaede paa eng. Grund og udgaaede fra
Independenterne (s. d.); en ligefrem Forbindelse med
Fastlandets Gendøbere (s. d.) kan næppe
paavises. 1611 stiftedes det første Baptistsamfund,
og fra 1633 dannedes der fl. De beskyttedes af
Cromwell; men efter Restaurationen blev deres
Kaar ublide, indtil de ved Vilhelm III's
Toleranceedikt 1689 godkendtes som et selvstændigt
Parti ved Siden af Kongregationalisterne og
Presbyterianerne. Imidlertid havde Roger
Williams (s. d.) 1639 dannet en Baptistmenighed i
Providence i Staten Rhode Island i
Nordamerika; men først efter den nordamerikanske
Frihedskrig fik de rigtig Indgang i de øvrige
Stater, hvor de nu (1914) findes i et Antal af
c. 8 Mill. Til det europ. Fastland kom B. 1834, i
hvilket Aar en fra Amerika udsendt B.,
<sp>Oncken</sp> (d. 1884), dannede en Menighed i
Hamburg, som blev Modermenighed til fl. lgn. F. T.
(1914) er der 618368 Medlemmer af
Baptistsamfundet i Europa (deraf 416183 i England) og
705427 Søndagsskolebørn (deraf 564694 i
England). Til Danmark kom B. med en i Odense f.
Jøde, Købner, der var bleven døbt i Hamburg.
Paa hans Opfordring kom Oncken til Kbhvn,
hvor han 27. Oktbr 1839 i Lundehussøen døbte
ni Mennesker, som dannede en Forsamling, hvis
Forstander blev Gravør Mønster. 1914 er der
4212 danske B. Til Norge kom de 1857 med en
dansk Sømand, F. L. Rymker; men derefter har
de sv. B. taget Arbejdet op, især i Nordlandene;
i Tromsø er den største Menighed. 1914 er der
3588 norske B. I Sverige dannedes den første
Baptistforsamling 21. Septbr 1848 i Göteborg af
Sømændene G. W. Schrøder og F. O. Nielsen,
hvoraf den sidste var bleven døbt og ordineret
af Oncken, men de blev landsforviste, og det blev
den i Sthlm 1854 dannede Forsamling, der blev
Moder til de nuv. Hovedlederen var en af
Statskirken udtraadt Præst, A. Wiberg. I Sthlm har
de et Præsteseminarium, Betel; de har
Missionærer i Finland, Rusland, Spanien, Kina og
Kongo. 1914 er der 53828 B. i Sverige. — B. har
ingen fastslaaet Trosbekendelse;
Foreningsbaandet mellem dem er Betragtningen af den hellige
Skrift som ubetinget Rettesnor og af Daaben som
en Lydighedshandling, der kun maa tildeles de
Omvendte og ved Ordet Genfødte og kun ske ved
Nedsænkelse i Vandet. I den øvrige Del af Læren
er de reformerte. Nogle Forsamlinger har
»lukket Kommunion« ɔ: kun B. maa deltage i
Nadveren, andre har »aaben«. Der er streng
Kirketugt. Hvad Forfatningen angaar, er hver enkelt
Forsamling aldeles uafhængig, og alt i den
afgøres ved Stemmeflerhed, saaledes ogsaa Valget
af Ældste, Lærere og Tjenere; det alm.
Præstedømme hævdes til det yderste, og den apostolske
Tid fremholdes i alt som Forbilledet. Paa
