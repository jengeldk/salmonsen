ogsaa en Fare for den øvrige Befolkning ved at
være Hjemstedet for Epidemier. I Henseende
til Rumforhold kan man stille den Fordring, at
en sund Arbejderbolig bør indeholde mindst
25 m<sup>3</sup> for hver Voksen og 12 1/2 m<sup>3</sup> for hvert
Barn under 10 Aar; en Familie paa 2 Voksne og
4 Børn maa altsaa nødig have under 100 m<sup>3</sup> til
sin Raadighed. (Se <sp>Arbejderboliger</sp>).

Til <sp>Arbejdsrummet</sp> maa visse
Fordringer stilles; navnlig maa dets Størrelse staa i
Forhold til Antallet af Arbejdere. I Mængden
af udaandet Kulsyre har vi en Maalestok til
Bedømmelse af Luftens Godhed, idet denne aldrig
maa overskride 1 ‰, hvorved dog maa
erindres, at det ikke er Kulsyren, som gør Luften
uskikket til Indaanding, men andre ved
Aandedrættet udskilte organiske Stoffer, som Kulsyren
tjener til Maalestok for. For at undgaa, at
Kulsyremængden overskrider 1 ‰, behøves et
Arbejdsrum af mindst 15 m<sup>3</sup> for hver Arbejder,
altsaa ved en Højde til Loftet af 3 m, et
Fladerum af 5 m<sup>2</sup>; men i saa Tilfælde maa der være
rigelig Ventilation, og Luften maa ikke
forurenes ved Arbejdets Art. Er dette Tilfældet,
maa der være særlige Foranstaltninger til
Luftens Fornyelse, og hver Mand maa have et
større Rumfang Luft, 60 m<sup>3</sup> ell. mere. Intet
Arbejdsrum bør nogen Sinde have en Højde
paa under 2 1/2 m. Arbejdsrummet maa være
tilstrækkelig forsynet med Lys; dog kan ved
finere Arbejder alt for stærkt, direkte ell.
reflekteret Sollys være lige saa skadeligt som
utilstrækkeligt Lys. Til kunstig Belysning er
elektrisk Lys absolut at foretrække for Gas og
Petroleum, ogsaa fordi det ikke forurener
Luften og ikke tillige varmer. Ved Benyttelse af
Gasbelysning maa de Argandske Rundbrændere
foretrækkes for Flagermusbrænderne, som giver
et flimrende Lys. Paa de Aarstider, hvor en
stor Del af Arbejdet udføres ved kunstig
Belysning, bidrager Gasbelysning i høj Grad til
at fremkalde den Tørhed af Luften, som i
Forbindelse med Støv er saa skadelig for
Aandedrætsorganerne. For øvrigt kan der ikke gives
nogen alm. Regel for Arbejdsrummets Belysning,
da denne ganske maa staa i Forhold til
Arbejdets Art. Det samme gælder om
Opvarmningen.

<sp>Arbejdsmaterialet</sp> kan medføre
Udvikling af Støv, hvis Indaanding kan give
Anledning til Brystkatarrer, som let baner Vejen
for Lungetuberkulose. Næst
Respirationsorganerne er særlig Øjet udsat for at tage Skade
ved Støvets Indvirkning. Støvet kan være af
metallisk, mineralsk, vegetabilsk ell. animalsk
Beskaffenhed. For metallisk Støv er udsatte:
Bogtrykkere, Farvere, Filehuggere, Gravører,
Kobbersmede, Litografer, Malere, Naaleslibere,
Smede o. a.; for mineralsk Støv: Murere,
Stenhuggere, Pottemagere, Porcelænsarbejdere; for
vegetabilsk Støv: Bagere, Tobaksarbejdere,
Kularbejdere, Møllere, Skorstensfejere, Vævere; for
animalsk Støv: Børstenbindere, Hattemagere,
Sadelmagere o. s. v. Støvblandinger indaandes
bl. a. af Gadefejere og Kludesorterere. Støvet
kan være giftigt, ell. Arbejdsmaterialet kan, uden
at støve, udvikle giftige Dunster. Saaledes
opstaar Fare for forsk. Forgiftninger f. Eks. ved
Bly for Malere, Bogtrykkere, ved Cyanbrinte
for Fotografer, ved Kulilte for
Gasværksarbejdere, ved Kvægsølv for Forgyldere,
Spejlfabrikanter, ved Svovlsyrling for Arbejdere, der er
beskæftigede ved Blegning af Straahatte, o. s. v.
For at beskytte Arbejderne mod disse skadelige
Paavirkninger maa anvendes udstrakt
Ventilation, hensigtsmæssig Konstruktion af Maskiner
og Apparater, beskyttende Masker, Briller,
Handsker o. s. v. Giftige Dampe søger man at
uskadeliggøre ved Overdækning og
Cirkulation af koldt Vand. Først og fremmest er stor
Renlighed nødvendig; Arbejderne maa indtage
deres Maaltider uden for Arbejdsrummet og
før Spisningen omhyggelig rense deres Hænder.
Hyppige Bade og let Adgang til Badning er
altid at anbefale. For at Arbejderen ikke skal
føre de skadelige Stoffer med til sit Hjem, er
det hensigtsmæssigt at have en Arbejdsdragt,
som slutter tæt ved Hals, Haandled og Ankler;
denne Dragt maa iføres og opbevares i særlige
dertil bestemte Rum ved Arbejdsstedet. (<sp>Litt</sp>.:
<sp>Hirt</sp>, »Die Krankheiten der Arbeiter« [Leipzig
1875]).

Selve <sp>Arbejdet</sp> medfører Stillinger, hvis
stadige Bibeholdelse kan blive Sygdomsaarsag.
Den siddende Stilling medfører
Cirkulationshindringer i Underlivsorganerne med deraf
følgende Fordøjelsesbesværligheder og hemmer
tillige et frit og naturligt Aandedræt. Den
oprejste Stilling er sundere; dog begunstiges
derved Dannelsen af Blodaareknuder, kroniske
Skinnebenssaar o. l. Den bøjede Stilling kan
give Anledning til Kongestioner til Hovedet, den
knælende Stilling til Ledebetændelser. Arbejdet
i lukkede Rum disponerer mere til
Lungetuberkulose end Arbejdet i fri Luft. Legemlige
Anstrengelser kan blive Aarsag til
Hjertehypertrofi, fremdeles til Broktilfælde, hos Kvinder til
Lejeforandringer af <i>Uterus</i>. Skrivekrampe
(Spillekrampe) er Følge af Anstrengelse af en enkelt
Muskelgruppe. Endelig er Overanstrengelse en
af Grundene til, at Alderdomssvækkelse tidlig
gør sig gældende.

Om den nyere Tids Bestræbelser for ved
Lovgivningens Indgriben at værne den
arbejdende Klasse mod sundhedsskadelig
Paavirkning, saaledes bl. a. ved at begrænse Kvinders
og Børns Arbejde, se
<sp>Arbejderbeskyttelseslovgivning</sp>.

Alt for lang <sp>Arbejdstid</sp> er en hyppig
Aarsag til Sygdom. Mange Syersker arbejder
næsten uafbrudt, i alt Fald uden at forlade
Arbejdsstedet, i 12 Timer; i saadanne Tilfælde
er en Times Afbrydelse ved Middagstid ikke
nogen ubillig Fordring. Man har Eksempler paa
18 Timers Arbejdstid, ja, bl.
Teglværksarbejderne i Rhinprovinsen skal det ikke være
ualmindeligt, at Arbejdet fortsættes uafbrudt i 36
Timer og derover. En saadan Udbytning af
menneskeligt Arbejde lægger uundgaaelig
Grunden til Sygdomme, som undergraver
Konstitutionen og medfører tidlig Arbejdsudygtighed.
En Begrænsning af Arbejdstiden ved L. er bl.
a. indført i Schweiz (11 Timer), i England
(10—12 Timer) og i Frankrig (12 Timer). Ifølge den
danske Fabriklov af 23. Apr. 1913 kan
Indenrigsministeren efter forudgaaende sagkyndig
