af Godspladsen forbinde Læssesporene med et
Tværspor med Drejeskiver, men Rangeringen
bliver da besværligere, fordi man ikke kan
anvende Lokomotiver. Paa passende Steder paa
Godspladsen anbringes Sving- ell. Kørekraner til
Brug ved Omlæsning af tungt Gods, samt Vognvægt
og Ladeprofil til Kontrolering af Vognladningernes
Vægt og Rumfang, en Vognrampe til
Indladning af Køretøjer, en Kvægrampe til
levende Dyr med Folde til Faar og Svin og
Bindebomme til Heste og Hornkvæg.

Til Brug for Stykgodstrafikken bygges et
Varehus med Spor ved den ene Side og
Tilkørsel for alm. Vogne ved den anden. Ind- og
Udladning foregaar gennem Skydedøre over en
smal udvendig Perron, der ligesom Varehusets
Gulv skal ligge i Højde med Bunden i
Godsvognene. Ved smaa Stationer lægges Varehuset
ofte mellem Forplads og Perron, som ud for
Varehuset hæves til dettes Gulvhøjde. Er
Stykgodstrafikken større, bygger man et større
Varehus paa Godspladsen med særligt Varehusspor
og Læssevej, saa at fl. Vogne samtidig kan holde
ved Varehuset under Paa- og Aflæsning. Til
særlig stor Trafik har man tidligere bygget en
Række af Varehuse, skiftevis adskilte ved
Varehusspor og Læsseveje, men ofte overbyggede
med en fælles Tagkonstruktion til et samlet
Varehus med Gennemkørsler vekselvis for
Banespor og Læsseveje. I store Byer, hvor man har
manglet Plads til Udvidelse af Jernbanestationer
paa normal Maade, har man bygget to Etages
Varehuse med Op- og Nedkørselsramper for
alm. Vogne og hydrauliske Elevatorer for
Jernbanevognene (St Pancros i London, St Lazare i
Paris, Chicago). Ved nye Anlæg foretrækker man
et langt Varehus med Læssevej ved den ene
Side og en savtakket Perron ved den anden,
til hvilken et stort Antal skraa Stikspor — et
for hver af Perronens Takker — føres ind fra
et Stamspor parallelt med Varehuset. Paa
hvert Stikspor er Plads til en ell. to Vogne, og
man opnaar ikke blot, at disse kan bringes til
og fra Varehuset uafhængigt af de øvrige Vogne,
men ogsaa at Godset fra og til en bestemt
Banelinie altid kan oplægges paa samme Sted i
Varehuset.

I Driften skelner man mellem <sp>Postgods</sp>,
<sp>Ilgods</sp> og <sp>Fragtgods</sp>. Posten besørges
altid med Persontogene og ind- og udlades over
Person- ell. Bagageperronerne. Ved store B. med
mange Perroner bygges ofte en særlig
Posttunnel tværs under Spor og Perroner med
Elevator til hver Bagageperron, hvor Posten
omlæsses, saa den paa Trækkevogne ad Elevatorer
og Tunnel kan føres til og fra et Posthus ved
Siden af B. <sp>Ilgodset</sp> besørges under smaa
Forhold altid med Persontogene og behandles
analogt med Rejsegodset. Er Trafikken stor,
bygger man særlige Ilgodsvarehuse af lgn.
Indretning som Fragtgodsvarehusene. Endnu skal
kun tilføjes, at man i Byer med Slagtehuse, i
Havnebyer og Fabrikbyer som Regel fra
Banegaarden fører henh. Slagtehusspor, Havnespor
og private Fabrikspor til de forsk.
Virksomheder, som har Brug for Sporforbindelse. Disse
Spor føres efter Virksomhedens Art enten langs
en Læssevej (Kaj), en Laderampe ell. et Pakhus
og betegner en Udstykning af Banens Godsanlæg,
som man foretager til Lettelse for Trafikken
og til Formindskelse af de paa Banens eget
Terrain nødvendige Anlæg.

3) <sp>Anlæg for Driften</sp> vedrører dels
Magasinering af Vognmateriel, som midlertidig
staar ubenyttet, dels Rangeringen af Togene,
dels Lokomotivtjenesten, Sikkerhedstjenesten og
Materiellets Vedligeholdelse. Ved den B.,
hvorfra Driften ledes, ell. hvorfra Hovedparten af
Togene udsendes, maa der findes Depotspor for det
Vognmateriel, som ikke er i Brug i Øjeblikket,
dels Godsvogne, dels Personvogne, af hvilke de
kostbareste og de, som kun benyttes i bestemte
Sæsoner, sædvanlig sættes i Remise, en Bygning
af billigst mulig Konstruktion, hvis Gulvflade
optages af en Række Parallelspor, som uden for
Remisen forbindes indbyrdes og med B.'s
Spornet ved en Sporvifte med Sporskifter ell.
Drejeskive, ell. ved en Skydeskive. De alm.
Reservevogne henstilles sædvanlig paa et aabent
Depotspor, der har bekvem Forbindelse med
Perronsporene, saa man let kan forøge Antallet af
Personvogne i et Tog, som allerede er kørt op
for Perronen. Ved Endestationer føres et
ankommende Tog ofte samlet til et Depotspor,
saasnart det er tømt, for at Perronsporet kan
være frit f. Eks. til Ekstratog, og først
umiddelbart før Afgangen føres Togstammen atter
samlet fra Depotsporet til Afgangsperronen. Paa
Stationer med nogenlunde stor Godstrafik kan
det være heldigt ved Siden af Læsse- og
Varehusspor at have et ell. to Depotspor til
Opstilling af færdig læssede ell. tømte Vogne, der
fjernes fra Læssesporet for at give Plads til
andre, og til Modtagelse af ankommende Vogne,
som ikke straks kan føres til Læssesporet, fordi
dette i Forvejen er optaget. Af særlige
Rangerspor findes sædvanligvis ingen paa en alm.
Mellemstation udover de Skraaspor, som er
nødvendige, for at særlige Perronspor, Læssespor og
Depotspor ved Hjælp af Sporskifter kan blive
forbundne med Hovedsporet. Ved dobbeltsporede
Baner maa de to Hovedspor ved Stationens
Ender forbindes ved Skraaspor, for at de begge
kan komme i Forbindelse med Læssesporet, og
ved Krydsningsstationer paa enkeltsporet
Jernbane, hvor Længden af Undvigesporet for
Togkrydsningen maa rette sig efter den størst
mulige Toglængde, vil man ofte indskyde et
Skraaspor, hvis Beliggenhed passer med de hyppigst
forekommende kortere Tog, for at man ikke
ved alle Rangeringer med Godsvognene skal
være nødsaget til at tilbagelægge den store
Sporlængde.

Ved Knudepunktstationer, hvor Godstogene
fra de forsk. Linier mødes, og Vognene maa
omrangeres til nye Tog, vil man dertil faa Brug
for en Række Sporgrupper, som tilsammen
danner en <sp>Ranger-B.</sp> Hver Sporgruppe bestaar
af et vist Antal parallelle Spor, som ved
Enderne forbindes ved et fælles Indløbsspor og
et fælles Udløbsspor; en saadan Gruppe
kaldes en <sp>Sporrist</sp>. Ranger-B. skal
indeholde en Gruppe af Opstillingsspor for
ankommende Godstog, en anden Gruppe for
Opstilling af af gaaende Tog, en Strækningsrist,
hvor Vognene fordeles efter Strækninger, og
