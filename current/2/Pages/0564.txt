<chapter name="Baja (By i Ungarn)">
<b>Baja</b> [↱båjå] (<sp>Bacs</sp>), By i det ung. Komitat
Bacs-Bodrog ved Donau, har (1901) 20361 Indb.,
(hvoraf de fleste er Magyarer; 2500 er Jøder), et
prægtigt Slot, som tilhører Fyrsterne
Grassalkovich, en kat. og en reformert Kirke, to
Klostre, en Kavallerikaserne, Spiritusfabrikation
samt stor Korn- og Svinehandel.
<i>G. Ht.</i>
</chapter>

<chapter name="Baja (se Bajæ)">
<b>Baja</b>, se <sp>Bajæ</sp>.
</chapter>

<chapter name="Baja-California">
<b>Baja-California</b> [↱waкa], Nedre-Kalifornien,
se <sp>Kalifornien</sp>.
</chapter>

<chapter name="Bajada del Parana (se Parana)">
<b>Bajada del Parana</b> [-wa↱кaða-ðæl-], se
<sp>Parana</sp>.
</chapter>

<chapter name="Bajaderer">
<b>Bajaderer</b> (af portug. <i>bailadeira</i> [ba<sub>i</sub>l<sub>ə</sub>↱ðă<sub>i</sub>r<sub>ə</sub>]
»Danserinde«), Benævnelsen for de ind. <sp>Devadäsī</sp>'er
(»Gudetjenerinder«) ell. (paa Ceylon, i
Siam, Pegu etc.) <sp>Arambhé</sp> (efter Dansens
Gudinde <sp>Rambhā</sp>, til hvem de ofrer aarlig
ligesom ogsaa til hendes Moder og Kærlighedsguden
<sp>Kāma</sp>). Deres Hovedbeskæftigelse er at
danse for deres Gud og synge hans Pris, samt
holde Templet og Præsternes Boliger rene. Der
er stor Forskel paa B. ved Hovedtemplerne og
dem, som kaldes til Fester ell. Maaltider for at
more Gæsterne. Nogle drager i Skarer paa 10
ell. 12 om i Landet med deres Musikere, som
faar Del i Fortjenesten. Andre staar under
Opsigt af udtjente B. (<sp>Dayas</sp>), som underviser
de yngre i Dans. Atter andre er Slavinder, som
Matronerne har anskaffet sig til Pleje i deres
Alderdom. De egl. Devadāsī'er falder i to
Klasser; til den første og fornemste hører de, der
tjener Hovedguderne <sp>Vishṋu</sp> og <sp>Çiva</sp>, til
den anden de, som tjener de underordnede
Guder. De første maa ikke forlade Templet uden
Overpræstens Tilladelse; de andre bor i Stæder
og Landsbyer og har fuld Frihed, kun at de
efter Tur maa gøre Tjeneste i Pagoden og
overvære visse Højtideligheder; dog maa de ikke
indlade sig med Paria'er ell. Maurer og
Europæere. Endnu strengere tager B. af højere Rang
det med deres Omgang. Enhver Fortrolighed
mellem en Person af de lavere Klasser og
en Devadāsī straffes paa hin med Lemlæstelse og
Landsforvisning, paa B. ved Haarets Afklipning,
Ørernes Afskæring og offentlig Piskning.
Devadāsī'erne opdrages fra Barndommen af til B. De af
1. Rang tages af de to højere Kaster, de af 2.
Rang bl. de ansete af Çūdrakasten. De maa
være smukke, uden Legemsfejl og uforlovede;
dog tages det mindre strengt ved dem af 2.
Rang. Bajadere-Emnet prøves af Overbrahmanen
og indføres, efter at der er sluttet
Kontrakt med hendes Forældre, med stor
Højtidelighed i Templet og indvies. Fra dette Øjeblik
er Devadāsī'en af 1. Klasse afskaaren fra den
ydre Verden og omgaas kun sine Med-Bajaderer
og en Elsker, som hun har Lov at vælge af de
to højeste Kaster og daglig underholder sig med
i sin Celle, sædvanlig en af selve
Tempelbrahmanerne. Devadāsī'erne af 2. Klasse
(de saakaldte <sp>nācnī'er</sp>, af <sp>nāc</sp> ɔ: Dans) kan efter
Behag vælge sig Elskere af deres Kaste og er
sædvanlig velhavende, da de faar Betaling for
deres Præstationer ved Bryllupper og andre
Fester. Begge Klassers Undervisning bestaar af
Læsning, Skrivning, Syning, Strikning, Sang,
Dans, Mimik, Instrumentalmusik o. l., samt
Gudehistorier, Hymner og Bønner, som de
foredrager til Musik. Deres Danse er sædvanligst
pantomimiske Fremstillinger af en Gudehistorie,
en Kærlighedshistorie o. desl. Devadāsī'ers Døtre
bliver B., deres Sønner Musikere. Devadāsī'erne
af de 2 første Klasser behandles i Alm. med
Udmærkelse og nyder mange Forrettigheder; de
tituleres <i>Begum</i> (»ædle Dame«) og anses for
uundværlige ved alle religiøse, offentlige og
private Fester.
<i>(S. S.). D. A.</i>
</chapter>

<chapter name="Bajads (se Bajazzo)">
<b>Bajads</b>, se <sp>Bajazzo</sp>.
</chapter>

<chapter name="Bajanisme (se Bajus)">
<b>Bajanisme</b>, se <sp>Bajus</sp>.
</chapter>

<chapter name="Bajazet (se Bajesid)">
<b>Bajazet</b>, se <sp>Bajesid</sp>.
</chapter>

<chapter name="Bajazid (se Bajesid)">
<b>Bajazid</b>, se <sp>Bajesid</sp>.
</chapter>

<chapter name="Bajazzo">
<b>Bajazzo</b> [ba↱jat.so] (ital., af <i>pagliaccio</i>,
»Halmsæk«), Spøgefuglen (Bajadsen) ved Linedanser-
og Akrobatselskaber. Hans Dragt nærmer sig
Pierrots, tynd, poset og hvid, i Reglen med
store runde Knapper, lign. Benklæder, en høj,
spids Hat og en stor, pibet Halskrave. En
beslægtet Fig. er Klovnen.
</chapter>

<chapter name="Bajer, Fredrik">
<b>Bajer</b>, <sp>Fredrik</sp>, dansk Politiker og Forf.,
f. 21. Apr. 1837 i Vesteregede (ved Næstved), hvor
Faderen var Præst. Efter at have nydt
Undervisning paa Sorø Akademi kom han paa
Landkadetakademiet i Kbhvn og blev, 19 Aar gl,
Sekondløjtnant ved 2. Dragonregiment i Næstved.
I Krigen 1864 gjorde B. Tjeneste navnlig ved
Hegermann-Lindencrone's Korps, og Aug. 1864
udnævntes han til Premierløjtnant. B. havde i
Krigen vist Dygtighed og Konduite; men det
militære Liv passede i øvrigt kun slet for ham.
