udnævnt til Brigadegeneral, indtog det tappert
forsvarede Fort Sumter, fik Overkommandoen
over Hovedhæren og slog Unionisterne ved Bull
Run. Det paafølgende Aar tabte han imidlertid
Slaget ved Shiloh mod Grant, og dermed sank
Tilliden til ham. 1862 fik han dog Befalingen i
Sydkarolina og Georgia og forsvarede med
glimrende Dygtighed Havnestaden Charleston, der
først rømmedes 1865. Han forsvarede tillige
Richmond til General Lee's Ankomst, medens
hans Forsøg paa at hindre Sherman's
Fremrykning til Kysten mislykkedes. Efter Krigen blev
han Generaladjutant i Louisiana og senere
Direktør for et Jernbaneselskab. Han skrev <i>Report
of the defense of Charleston</i> (1864).
<i>B. P. B.</i>
</chapter>

<chapter name="Beaurepaire (se Quesnay de B.)">
<b>Beaurepaire</b> [bor↱pæ.r], se <i>Quesnay de B.</i>
</chapter>

<chapter name="Beautrizet (se Beatrizet)">
<b>Beautrizet</b> [botri↱zæ], se <sp>Beatrizet</sp>.
</chapter>

<chapter name="Beauvais">
<b>Beauvais</b> [bo↱væ], Hovedstad i Dept Oise og
<sp>Arrondissementet B.</sp>, ligger ved Oises
Biflod Thérain mellem skovbevoksede Højder,
er Knudepunkt paa Nordbanen, Bispesæde og
Garnisonsby, har et teol. Seminarium, et
Lyceum, et kommunalt Collège og en
Landbrugsskole, fl. lærde Selskaber, et arkæologisk
Museum, et Bibliotek (30000 Bd) og (1911) 19841
Indb., en betydelig Industri i Klæde,
Possementvarer, Tæpper og Gobeliner (Fabrik
anlagt af Colbert, 1664), samt Handel med Korn
og Vin. Den gamle Del af Byen, omgivet af
Bulevarder, der indtager Voldenes Plads, har
mange smukke middelalderlige Huse, der
vender Gavlene til Gaden. Katedralen, St-Pierre,
bygget i 13. og 14. Aarh., er et overordentlig
smukt Eksempel paa got. Arkitektur; den er
aldrig blevet helt fuldført og bestaar kun af
Kor og Tværskibe. Basse Oeuvre, i romansk
Stil, er maaske en Del af en ældre Katedral,
der skal være bygget i 8. Aarh. Kirken St
Etienne (10.—12. Aarh.) er berømt for sine
Skulpturer og Glasmalerier. — B., der var de
galliske Bellovakers Hovedstad, blev erobret af
Cæsar og fik Navnet <i>Cesaromagus</i>, der dog
senere blev fortrængt af Navnet <i>Bellovacum</i>
(ændret i den tidlige Middelalder til <i>Belvacus</i> ell.
<i>Belvagus</i>, deraf B.). 434 blev den taget af
Frankerne. 850, 859, 881 og 886 blev B. hærget af
Normannerne. Grevskabet B. kom 1015 under
Biskoppen af B. Borgerne fik deres første
kommunale Rettigheder 1122 af den fr. Konge, og
Biskoppernes Forsøg paa at undertrykke
Borgernes Frihed førte til gentagne blodige Oprør.
I Hundredaarskrigen udholdt B. fl. Angreb af
Englænderne, især 1346 og 1433. 1472 modstod
B. en Belejring af Karl den Dristige og slog
hans Hær paa 80000 Mand, ved hvilken
Lejlighed Kvinderne deltog aktivt i Forsvaret under
Heltinden Jeanne Hachette, for hvem B. rejste
en Statue 1851; denne Sejr fejres endnu ved en
aarlig Fest i B.
<i>G. Ht.</i>
</chapter>

<chapter name="Beauvallet, Pierre François">
<b>Beauvallet</b> [bova↱læ], <sp>Pierre François</sp>,
fr. Skuespiller og Skuespilforfatter (1801—73).
B., der opr. havde bestemt sig for
Billedhuggerkunsten, opgav denne og blev efter Casimir
Delavigne's Opfordring Skuespiller, vandt sig hurtig
et betydeligt Navn og engageredes 1830 til
<i>Théâtre-français</i>, bl. hvis Societærer han snart
efter optoges. Hans imponerende Skikkelse og
mægtige Røst henviste ham til de klassiske
Tragedier, og bl. hans Hovedroller kan nævnes
Orosmane, Polyeucte, Rodrigue og Tancrède. —
B. forsøgte sig ikke uden Held som
Skuespilforfatter og skrev bl. a. to Tragedier, <i>Robert Bruce</i>
og <i>Le dernier Abencerrage</i>.
<i>C. B-s.</i>
</chapter>

<chapter name="Beauvarlet, Jacques Firmin">
<b>Beauvarlet</b> [bovar↱læ], <i>Jacques Firmin</i>,
Kobberstikker og Kobberstikforlægger, f. i
Abbeville 1731, d. i Paris 1791, var Elev bl. a. af
Laurent Cars; B.'s første større Stik var efter
Luca Giordano, som »Sabinerindernes Rov« og
»Europa's Bortførelse«, hvori han følger Cars'
punkterende Maner; bl. hans mange Blade efter
samtidige Malere findes fl. af en glimrende,
elegant Udførelse, særlig efter de Troy (<i>La
toilette</i> og <i>Le retour du bal</i>); de bedste af B.'s
Værker er dog nogle Portrætter, af Bouchardon
(hans Optagelsesarbejde i Akademiet i Paris
1776), Molière, Pombal og Skuespillerinden
Clairon. B.'s sidste Arbejder er af en
afskrækkende maniereret, glat Maner. To af hans tre
Hustruer, <sp>Cathérine-Françoise</sp> og
<sp>Marie-Cathérine B.</sp> dyrkede ligeledes
Stikkerkunsten.
<i>A. R.</i>
</chapter>

<chapter name="Beauvois, Eugène">
<b>Beauvois</b> [bo↱vwa], <sp>Eugène</sp>, fr. Arkæolog
og Historiker, f. i Corberon 1835. Hans Hovedværk
er <i>Histoire légendaire des Francs et des
Bourgondes aux 3. et 4. siècles</i> (1867), hvori han paa
en yderst dristig Maade søger at udfinde den
hist. Kerne i Sagnene om Vølsunger og
Nibelunger. Ligesom dette Arbejde vidner om B.'s
Fortrolighed med nordisk Litt., har han
overhovedet fra tidlig Tid staaet i Forbindelse med
Danmark og Norge, og han har gjort sig meget
fortjent ved at gøre den fr. Læseverden kendt
med nordiske, hist. Skr; han oversatte ogsaa
forskelligt, især Allen's Haandbog (<i>Histoire de
Danemark</i> [Kbhvn 1879, 2 Bd]) og norske
Eventyr og Skildringer af Aasen, Asbjørnsen,
Bjørnson m. fl. (<i>Contes populaires de la Norvège etc.</i>
[Paris 1862]). 1864 stræbte han at støtte den
danske Sag ved et Par Indlæg. I Krigen 1870—71
blev han Kaptajn ved Mobilgarden og sendtes
med sit Kompagni til Afrika, hvor han kæmpede
med de oprørske Kabyler og Arabere og i
længere Tid belejredes i en lille Fæstning i
Syd-Algier. B. var Medarbejder af <i>Nouvelle
Biographie Universelle</i>, hvori han har skrevet
adskillige Biografier, særlig om Skandinaver.
<i>Kr. E.</i>
</chapter>

<chapter name="Beauxit">
<b>Beauxit</b> [bo↱ksit], d. s. s. <sp>Bauxit</sp>, se
<sp>Aluminiumhydroxyd</sp>.
</chapter>

<chapter name="Beaver-Dam">
<b>Beaver-Dam</b> [↱bi.və-↱däm], <sp>Beaverdam</sp>,
By i U. S: A., Stat Pennsylvania, ligger 72 km
NØ. f. Madison ved Beaver Creek. (1910) 5000
Indb. B.-D. har et saakaldt Univ. og driver forsk.
Slags Industri.
<i>H. P. S.</i>
</chapter>

<chapter name="Beaver-Falls">
<b>Beaver-Falls</b> [↱bi.və-↱få.£z], By i U. S. A.,
Stat Pennsylvania, ligger 50 km NV. f.
Pittsburg ved Beaver River. (1910) 12200 Indb. B.
har Tilvirkning af Kemikalier samt Jern-,
Staal- og Glasvarer.
<i>H. P. S.</i>
</chapter>

<chapter name="Beavers">
<b>Beavers</b> [↱bi.vəz], <sp>Bæver</sp>, er Bomuldstøjer,
der er vævede 4- og 5-skaftede og opruede paa
den ene Side, saa de faar en lang Luv. De
benyttes især til billigere Vinterstoffer og For og
fabrikeres i Manchester og Norwich, i Tyskland
(Gladbach am Rhein o. fl. St.) og Østerrig. Et
lgn. tætvævet, langhaaret Vinterstof, som
fremstilles af fin Uld, er <sp>Castor</sp> ell. <sp>Biber</sp>.
