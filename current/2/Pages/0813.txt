større og mindre Flokke, anførte og forsvarede
af Hannerne, der i Størrelse og Styrke langt
overgaar Hunnerne; saarede ell. haardt trængte
yder de større Arter kraftig Modstand; tirrede
slaar de med Haand- ell. Fodfladen mod
Jorden, kaster med Sten, Grenstykker o. l. Føden
er Frugter, Planterødder o. a. Planteføde, men
de fortærer ogsaa Insekter, Orme, Firben,
Fugleunger o. l. B. er udelukkende udbredt i den
gamle Verden, særlig i Afrika og Indien.

Til de største og ejendommeligste B., der
viser Familiens Ejendommeligheder stærkest
udprægede, hører <sp>Mandrillerne</sp> og
<sp>Babuinerne</sp>, der sammenfattes i Slægten
<i>Cynocephalus</i>; deres Øjne er smaa og tætsiddende,
paafaldende dybtliggende, idet der findes stærkt
fremstaaende Øjenbrynsvolde ragende frem over
Øjehulen; Panden er lav, Hjernekassen forh.
lille; ned ad Snuderyggens Sider stærkt
fremstaaende Længdeknuder, ofte stærkt farvede,
alt Forhold, der gør disse Dyrs Ansigtsudtryk
særlig frastødende. Hertil hører:

<sp>Mandrillen</sp> (<i>C. maimon</i>) fra det tropiske
Vest-Afrika; Navnet af Man-drill, gl eng.
Menneske-Abe. Naar en Skulderhøjde paa 60 cm; den
er den ejendommeligste, mest specialiserede
mellem B. Hovedet uforholdsmæssigt stort; de
mægtigt fortykkede, furede, nøgne Snudesider, der
næsten skjuler de smaa dybtliggende Øjne, er
skinnende blaa med sorte Furer, medens
Næseryg og Snudespids er zinnoberrøde; Haarene
paa Pande og Tindinger er rettede opad og
mødes i en stor Top, som en stor, trekantet Hue;
det spidse Hageskæg er gult. Kroppens
Haarklædning olivenbrun paa Oversiden, sølvgraa
paa Undersiden. Lemmerne næsten sorte. Halen
ganske kort, stikkende lige i Vejret;
Sædeknuderne umaadelig store, karmoisinrøde, gaaende
over i lilla og blaat. Til Trods for sine smukke
Farver er Mandrillen yderst frastødende, idet
navnlig Ansigtsudtrykket er paafaldende
ondskabsfuldt, et Forhold, der harmonerer med
denne Abes aandelige Egenskaber, idet den af
alle Forfattere skildres som yderst
ondskabsfuld, lumsk og lunefuld og tillige meget let
irritabel og bidsk, saaledes at den ved ringe
Aarsag kommer i vildt Raseri; dette gælder
særlig Hannerne; Hunnerne er langt mindre, i
Ydre lgn. Hannerne, men med disses
Ejendommeligheder udviklede i langt ringere Grad, med
afdæmpede Farver, mindre Ansigtsknuder o. s.
v.; de unge Hanner har sort Ansigt, først med
det 5. Aar faar de de Voksnes Udseende. En
nærstaaende Art er <sp>Drill'en</sp> (<i>C. leucophæus</i>), omtr.
af samme Størrelse, men med mindre »Hue«,
hvide Bakkenbarter og uden de stærke
Ansigtsfarver; ligeledes udbredt i Vest-Afrika.

Af <sp>Babuinerne</sp> kan særlig nævnes
<sp>Kappe-B.</sp> ell. <sp>Hamadryas-B.</sp> (<i>C. hamadryas</i>)
(se farvetrykt Tavle »Aber«, Fig. 7) fra
Arabien og Abessinien; de har ret lang Hale
med en Kvast i Enden; Hannerne, der naar en
Skulderhøjde paa c. 50 cm, har en mægtig
askegraa Manke, der fra Issen dækker hele
Forkroppen som en Kappe; i øvrigt grønliggraa
med store røde Sædeknuder og kødfarvet
Ansigt; Hunnerne mindre, mankeløse; var højt
ansete som et helligt Dyr hos de gamle Ægyptere
og findes ofte afbildede paa Væggene i ægyptiske
Gravkamre, oftest siddende med en Griffel i
højre Haand, idet de var Symbolet paa
Skrivekunst og Videnskab og tillige paa Maanen og
Jævndøgn. De lever flokkevis paa
Bjergskrænter, hvor de imponerende store Hanner ofte ses
siddende ubevægelige som Statuer, vogtende paa
Flokkens Sikkerhed; de forsvarer sig mod
Angreb ved at nedrulle Klippestykker o. l. —
<sp>Babuinen</sp> (<i>C. babuin</i>) fra Central- og Øst-Afrika
(Abyssinien) er mankeløs, Skulderhøjden indtil
70 cm, Halen ret lang (c. 50 cm); Pelsen er
grønligbrun, lysere paa Undersiden; Ansigtet
blygraalig sort, de øvre Øjenlaag hvidlige,
Sædeknuderne mindre, rødlige; ses alm. i zool.
Haver, hvor de let kan tæmmes og dresseres.
Nærbeslægtet er <sp>Bjørne-B.</sp> (<i>C. porcarius</i>), der er
plumpere og kraftigere bygget og mere
langhaaret; mørkebrun, Ansigt og Hænder
violetsorte; Struben nøgen; udbredt i Syd-Afrika. Lidt
afvigende i Bygning er den store <sp>Gelada-B.</sp>
(<i>Theropithecus gelada</i>) med mægtig gulbrun
Manke, i øvrigt brunsort med sorte Hænder og
sort Ansigt; paa Forhals og Bryst to
trekantede, nøgne, kødfarvede Pletter; denne og den
flg. Art har ikke som de andre ægte B. spids
Snude med fremadrettede Næsebor, men
Snuden er indtrykt, bred og flad med opadvendte
Næsebor. Forhold, hvori de danner Overgang til
Makakerne. Udbredt i Abyssinien op til 2500 m
o. H. Endelig den <sp>Sorte B.</sp> (<i>Cynopithecus
niger</i>), der vel har stærkt fremtrædende, kraftige
Øjenbrynsvolde, men paafaldende flad og bred
Snude. Pelsen sort, langhaaret, kortere paa
Lemmerne; paa Issen ejendommelige lange,
opretstaaende Haartoppe; Sædeknuderne røde,
Halen ganske kort, kun 3 cm lang; mindre end
de andre B.; hjemmehørende paa Celebes,
Filippinerne og Molukkerne.

<img>Mandril (<i>Cynocephalus maimon</i>)</img>
