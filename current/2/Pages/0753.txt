<chapter name="Bartonlagene (se Tertiærformation)">
<b>Bartonlagene</b> [↱ba.<sub>ə</sub>t<sub>ə</sub>n], se
<sp>Tertiærformation</sp>.
</chapter>

<chapter name="Barton on Irwell">
<b>Barton on Irwell</b> [↱ba.<sub>ə</sub>tn-ån-↱ə.w<sub>ə</sub>£], tidligere
selvstændig By i det eng. Grevskab Lancashire,
ved Irwell, nu en Del af Byen Eccles.
<i>G. Ht.</i>
</chapter>

<chapter name="Barton upon Humber">
<b>Barton upon Humber</b> [↱ba.<sub>ə</sub>tn-<sub>ə</sub>pån-↱hămbə],
gl By i det eng. Grevskab Lincoln, ved Humber,
9 km SV. f. Hull, har (1901) 5671 Indb. og lidt
Industri (Garveri, Malteri, Rebslageri); her
drives navnlig Fabrikation af Teglsten,
Pottemagervarer og Sejldug, samt Malt- og Kornhandel.
<i>G. Ht.</i>
</chapter>

<chapter name="Bartoszewicz, Julian">
<b>Bartoszewicz</b> [bartå↱∫ævit∫], <sp>Julian</sp>, polsk
Historiker, f. i Biala i det litaviske Landskab
Podlasie 1821, d. i Warszawa 1870. Efter at have
faaet sin Universitetsuddannelse i Petrograd
(1838—42) overtog han et Adjunktembede i
Warszawa; men da han p. Gr. a. sine Skr's
patriotiske Tendens efterhaanden vakte
Regeringens Mistanke, blev han 1866 afsat fra sin
Stilling og mistede 3 Aar senere en anden
Ansættelse som Bibliotekar, hvorpaa han trak sig
tilbage til Privatlivet. B. var en meget
kundskabsrig, men ikke altid tilstrækkelig
fordomsfri Historiker. Han dyrkede med Forkærlighed
Monografien og har paa dette Omraade leveret
mange, meget værdifulde Bidrag: »Tyske Herrer
ved Stanislaw August's Hof« (1852); »Berømte
Polakker i 18. Aarh.« (I—III, 1853—57);
»Kirkerne i Warszawa i hist. Henseende« (1855—57);
»Polske Hetmaner« (1860—66). Hans polske
Litteraturhistorie (1861) er temmelig selvstændig
og meget populær. En samlet Udgave af hans
Værker i 9 Bd udkom i Krakov 1877—82.
<i>(St. R.). H. C-e.</i>
</chapter>

<chapter name="Bartsch, Adam v.">
<b>Bartsch,</b> <sp>Adam v.</sp>, tysk Kunstforfatter,
Kobberstikker og Raderer fra Wien (1757—1821),
uddannedes paa Schmutzer's Kobberstikkerskole i
Wien. Som udøvende Kunstner var han ret
produktiv; hans Stikkerværk, 505 Blade, er
beskrevet af Sønnen Friedrich B. i en Katalog fra
1808. Hans Berømmelse skyldes dog hans
Forfatterskab. Han blev Grundlæggeren af moderne
Kobberstikvidenskab ved sit store omhyggelige
Værk <i>Peintre-Graveur</i>, 1803—21 (21 Bd, 2. Udg.,
1866—70) og ved »Anleitung zur
Kupferstichkunde« (1821). B. indlagde sig ogsaa stor
Fortjeneste ved Udgivelsen af Dürer's
Træsnitsværk: Kejser Maximilian's Æreport. Det var som
Biblioteksmand, senere Kustos ved det kejserlige
wienske Hofbiblioteks Kobberstiksamling, B. fik
Lejlighed til sin grundlæggende
Forfattervirksomhed.
<i>A. Hk.</i>
</chapter>

<chapter name="Bartsch, Karl Friedrich">
<b>Bartsch,</b> <sp>Karl Friedrich</sp>, tysk Filolog,
f. 1832, d. som Prof. i Heidelberg 1888, har
indlagt sig store Fortjenester ved sine Udgaver
af provençalske, oldfranske og gamle tyske
Tekster og ved sine skarpsindige Undersøgelser
af en Mængde Spørgsmaal vedrørende
Middelalderens Litt. og Sprog. I en Alder af 24 Aar
udgav han sin »Provenzalisches Lesebuch« (1856),
der senere deltes i en »Chrestomathie provençale«
(1. Udg. 1868) og »Grundrisz der provenzalischen
Litt.« (1. Udg. 1872); desuden har han udg.
Troubadouren Peire Vidal og »Mysteriet om den
hellige Agnes«. 1866 udkom 1. Udg. af hans
<i>Chrestomathie de l'ancien français</i> og nogle Aar
efter hans Samling »Altfranzösische Romanzen
und Pastourellen« (1870). Af hans Virksomhed
som Germanist fremhæves hans Udgaver af
»Stricker's Karl« (1857), »Berthold von Holle«
(1858), »Nibelungenlied« (1866), »Deutsche
Liederdichter des 12. bis 14. Jahrh.«. Hertil slutter
sig en Række litterærhistoriske Undersøgelser
og Studier: »Über Karlmeinet« (1861), »Über das
Nibelungenlied« (1865), »Herzog Ernst« (1869).
Desuden har han gentagne Gange behandlet
metriske Spørgsmaal, udg. en stor Samling
Eventyr og Sagn fra Mecklenburg, oversat R. Burns,
Dante, gl. fr. Folkeviser o. s. v. og er tillige fl.
Gange optraadt som selvstændig Digter; endelig
var han en flittig Medarbejder ved tyske og fr.
videnskabelige Tidsskr. og var i længere Tid
Udgiver af »Germania«. Som man ser heraf,
har hans Virksomhed været overordentlig
omfattende, og det kan tilføjes, at den paa
enkelte Omraader har været af grundlæggende
Bet.; særlig maa her fremhæves de Arbejder,
i hvilke han har søgt at oplyse, paa hvilken
Maade og i hvilket Omfang de romanske og
germanske Landes Litt. paavirkede hverandre i
Middelalderen.
<i>Kr. N.</i>
</chapter>

<chapter name="Bartschia">
<b>Bartschia</b> L., Slægt af Maskeblomstrede,
fleraarige Urter, nærmest beslægtede med Øjentrøst
og Rødtop. I Norge vokser <i>B. alpina</i> L. (Sorttop)
i Fjeldtrakterne paa fugtige Enge helt op til 70°
n. Br.; den er 15—30 cm høj og har violette
Blomster i Juni—Aug.; bliver sort ved
Tørring.
<i>A. M.</i>
</chapter>

<chapter name="Bartskærer (se Amtsbarber)">
<b>Bartskærer,</b> se <sp>Amtsbarber</sp>.
</chapter>

<chapter name="Barttelot, Edmund Musgrave">
<b>Barttelot</b> [ba.<sub>ə</sub>t<sub>i</sub>£åt], <sp>Edmund Musgrave</sp>,
britisk Afrikarejsende, f. 28. Marts 1859, d. 19.
Juli 1888 ved Aruwimi-Floden. Som Major i den
eng. Hær deltog han 1887 i Stanley's Ekspedition
for at undsætte Emin Pasha. B. fik
Kommandoen over en ved Jambuja ved Aruwimi anlagt
befæstet Lejr, medens Stanley drog videre Ø.
paa med Resten af Ekspeditionen; af Mangel paa
Dragere saa B. sig først det flg. Aar i Juni i
Stand til at følge efter Stanley, men allerede 19.
Juli blev han myrdet af en af sine indfødte
Soldater ved Banalya.
<i>C. A.</i>
</chapter>

<chapter name="Baruch">
<b>Baruch,</b> Søn af Nerija, Ven og Discipel af
Profeten Jeremias. 605 opskrev han, efter
Jeremias' Diktat, dennes tidligere profetiske Taler,
hvorefter han paa en offentlig Fastedag læste
Bogen først for Folket, derpaa for
Hofembedsmændene. Kongen Jojakim lod Bogen hente og
brændte den og søgte at bemægtige sig Jeremias'
og B.'s Personer; men de var allerede i
Sikkerhed, B. skrev saa Bogen paa ny, i udvidet Form
(Jerem. Kap. 36). Efter Jerusalems Erobring
586 blev B. i Palæstina, men blev, efter Mordet
paa Gedalja, sammen med Jeremias tvunget af
Jøderne til at følge med til Ægypten (Jerem.
Kap. 43). Det apokryfe Skr. »Baruch's Bog«,
af hvilket i alt Fald 1. Del (indtil 3, 8 inklus.)
rimeligvis opr. er skrevet paa Hebraisk, er yngre
end Daniel (jfr Bar. 1, 15—18 med Dan. 9,
7—10), maaske yngre end Jerusalems Indtagelse
ved Titus. I Vulgata's og Luther's Oversættelse
er det opr. selvstændige apokryfe Jeremias'
Brev 6. Kap. af »Baruch's Bog«. Under Baruch's
Navn er der endvidere bevaret fl. Apokalypser.
<i>J. C. J.</i>
</chapter>
