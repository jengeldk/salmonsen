hvilken Vægt der i den senere Jødedom
fornemmelig gennem Farisæerne blev lagt paa den
levitiske Renhed ligesom paa den nøje
Iagttagelse af Almissegiven, Bøn og Faste; imidlertid
var dog hele denne udvortes Retning stridende
imod den opr. religiøse Aand fra Profeternes
Dage, og selv om der hersker Tvivl om den
præstelige Lovs Oprindelse, saa er det sikkert,
at det er først efterhaanden i den eftereksilske
Jødedom, at navnlig Almisser og Fasten saa
stærkt bliver fremhævede som nødvendige gode
Gerninger. Det maa endelig bemærkes, at den
eneste rent asketiske Fremtoning paa jødisk
Grund, Essenismen, bestemt viser hen til en
fremmed Paavirkning uden for Jødedommen.
Medens nu Muhammed ved den stærke Vægt, som
han lagde paa Budene om Almisse, Bøn og
Faste, og ved den nedsættende Maade, hvorpaa
han omtalte det jordiske Liv, har givet A. en
fast Plads i sin Religion, har det fra Beg. af
været helt anderledes med
<sp>Kristendommen</sp>. Her har Jesus selv principielt brudt med
A., som den i jødisk Form traadte ham i Møde,
baade ved sin Lære, Matth. 6, 1—18., 9, 14. ff.,
15, 11. og ved sit Eksempel, Joh. 2, 1. ff.; og hans
Apostle især Paulus har videre udviklet hans
fri Syn, Rom. 14, 2. 17. 1. Kor. 6, 12., Kol. 2, 20.
ff., 1. Tim. 4., 1—4. Dette er nu heller ikke
andet end en ligefrem Konsekvens af den rene
kristelige Monoteisme; det er den ene og samme
Guddomsvillie, der har sat den menneskelige
Aand dens sædelige Opgave, som ogsaa har
anlagt den hele Natur og styrer Historiens Gang
saaledes, at det ikke er hemmende Skranker,
som her træder det menneskelige Formaal i
Vejen, men tværtimod formaalstjenlige Midler,
ved hvis positive Tilegnelse dette paa den
bedste Maade bliver bekræftet. Det viser sig
imidlertid, at denne høje Betragtning ikke længe
kunde fastholdes. Allerede med det nærmeste
Slægtled efter Apostlene begynder man at prise
Afholdenhed som noget højt i sig selv.
Kristendommen blev opfattet som en ny Lov, der skulde
opfyldes ved opofrende Gerninger. Det er meget
vel forstaaeligt, at Kirken under Forfølgelserne
og over for det dybe sædelige Forfald, som
gennemtrængte alle Hedenskabets Institutioner,
kunde blive fristet til at opfatte sit Forhold til
Verden paa en væsentlig negativ Maade; det er
da ogsaa en saadan Grundbetragtning, som
trænger sig mere og mere frem hos Kirkefædrene,
mellem hvilke især, efter at Hermas havde gjort
Beg., Origenes maa nævnes, der indskærper ikke
blot Fattigdom og Jomfruelighed, men ogsaa
Verdensflugt, og Tertullian, der ved sit hele
mørke Livssyn var anlagt som Asket, og
endelig Hieronymus, hos hvem der særlig viser sig
en sværmerisk Begejstring for den jomfruelige
Stand. Imidlertid kommer den stærkeste Betoning
af A. dog ikke saa meget til Orde inden for den
store Kirke som mere hos forsk. kætterske
Retninger som Gnosticismen og Manikæismen, der
dermed tydeligt nok beviser deres Oprindelse
fra hedensk-dualistiske Religioner, ell. hos
Retninger af sværmerisk Art som Montanismen. Det
er først ret ved Munkevæsenets Fremtrængen i
Kirken, især efter at denne udvortes har sejret,
at den asketiske Retning vinder en fuldkommen
Sejr gennem Faststillelsen af en dobbelt Art af
Kristendom, en lavere, der viste sig i
Udfyldelsen af det borgerlige Kald, og en højere, som
fandt sit Udtryk i en asketisk Verdensforsagelse.
Det gik nemlig ikke saaledes, som man kunde
have ventet, at A. trængtes tilbage, da Kirken
kom til at beherske de verdslige Opgaver; som
Modsætning til den Verdsliggørelse af
Menighedslivet, som hermed fulgte, blev netop A. nu
udviklet til den højeste Grad. I Middelalderen
og siden i den kat. Kirke har Munkelivet nu
bestemt hele Sædeligheden, idet det har angivet
dens Ideal; den sædelige Kraft har her udtømt
sig i Opfyldelsen af alle Slags selvopfundne
unaturlige Spægelser, hvori den ene Munkeorden
søgte at overbyde den anden, saadanne som
Tavshed, Selvpiskninger o. s. v.; i Hadet til
Legemet og Verden syntes Kirkens Mænd
saaledes fuldkommen at kunne kappes med forsk.
manikæiske Sekter, saadanne som Katarerne i
Frankrig, der ud fra deres dualistiske
Forudsætninger hævdede A. som det højeste sædelige
Princip. Det er først Reformatorerne, der har
brudt med hele denne Betragtning og optaget
de sædelige Grundtanker fra den opr.
Kristendom. I den Augsburgske Bekendelse Art. XXVI
udtaler de, at det ingenlunde er deres Mening
at ville forkaste al Spægelse og Tugt, men at
den rette Spægelse sker, naar Gud bryder vor
Villie ved at sende os Kors og Sorg, ligesom naar
vi selv holder vort Legeme i Tømme, ikke til
enkelte Tider alene og som en nødvendig
Gudstjeneste, men til alle Tider, og i Sammenhæng
med, hvad vort naturlige Kald paalægger os at
gøre. Hermed hænger da nøje sammen, at de i
Art. XXVII i Modsætning til den kat. asketiske
Fuldkommenhed opstiller et helt andet Begreb
om den kristelige Fuldkommenhed, hvorefter
dette faar Anvendelse paa <sp>alle</sp> Kristne, idet
det bestaar i, at vi under Tillid til Gud igennem
Kristus beder om og arbejder paa, hvad der
hører til vort særegne Kald og vor Stand. Det
er den heri udtalte sædelige Betragtning, som
siden efter er optaget af den protestantiske
Moral, om end den til enkelte Tider især i
Pietismen atter har været en Del trængt tilbage for
en mere asketisk Fromhedsretning. Herefter
maa da først A. i snævrere Forstand afvises som
ganske forfejlet; det maa heroverfor gøres
gældende, at det er saa langt fra, at den enkelte
Handlende vilkaarlig kan vælge, hvad han skal
gøre, med Henblik alene paa sig selv, at
tværtimod det maa erkendes, at det kun er ved at
give sig hen til den bestemte Opgave, som
udefra stilles til ham, at han finder sin egen
højeste Udvikling. Det er det virkelige Liv, som
er den bedste Skole; ikke uden for dette, men
igennem det skal han øve sig. Der er ikke Tid
og Lejlighed til nogen Handlen ved Siden af det
bestemte Livskald; de Øvelser, som man vil
forsøge at drive uden for dette, vil nødvendig gribe
forstyrrende ind i dette selv, der fordrer en
fuld Hengivelse af hele Personen. Kun paa eet
eneste Punkt kan der blive Tale om selvstændig
A., nemlig hvor det pædagogiske Synspunkt er
helt dominerende, fordi den Enkelte ikke er
udviklet til en sædelig Person, der har fundet sit
Kald; i al Opdragelse vil Øvelsen derfor finde
