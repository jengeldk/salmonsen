<chapter name="Baruch's Bog (se Baruch)">
<b>Baruch's Bog,</b> se <sp>Baruch</sp>.
</chapter>

<chapter name="Baruel, Jean Guillaume Euchaire">
<b>Baruel</b> [ba↱r<sub>y</sub>æl], <sp>Jean Guillaume
Euchaire</sp>, dansk Skolebogsforfatter og
Sproglærer (1849—1901), tilhørte en fransk
calvinistisk Familie fra Lyon, der i 18. Aarh.
indvandrede til Danmark, har bl. a. udg. »Fransk
Skolegrammatik« (I—II, 1888—91) og i Forening
med Thor Sundby »Dansk-Norsk-Fransk
Haandordbog«(I—II, 1883—84).
<i>Kr. N.</i>
</chapter>

<chapter name="Barvani">
<b>Barvani,</b> britisk Vasalstat i Ostindien under
det centralindiske Agentskab, ved den sydlige
Bred af Narbada, 3500 km<sup>2</sup> med (1911) 108583
Indb., mest Sikher og Hinduer, kun 5500
Muhammedanere. Landet er frugtbart. Der
dyrkes Hvede, Opium, Bomuld og Sukker samt
drives betydelig Kvægavl. Fyrsten betaler ingen
Tribut. — <sp>Hovedstaden</sp> af s. N. har (1901)
6277 Indb. og er omgivet af en dobbelt Mur.
<i>M. V.</i>
</chapter>

<chapter name="Barwood (se Camwood)">
<b>Barwood</b> [↱ba.<sub>ə</sub>wud], se <sp>Camwood</sp>.
</chapter>

<chapter name="Bary">
<b>Bary</b> (af gr. βαρύς, tung), i Sammensætningen
med gr. og lat. Ord: tung, Tyngde.
</chapter>

<chapter name="Bary, Heinrich Anton de">
<b>Bary</b> [↱ba.ri], <sp>Heinrich Anton de</sp>, tysk
Botaniker, f. 26. Jan. 1831 i Frankfurt a. M., d.
19. Jan. 1888 i Strassburg, blev Student 1848,
tog den med. Doktorgrad i Berlin 1850 og
praktiserede en kort Tid i Frankfurt a. M.; men hans
Lyst til rent at hellige sig til bot. Studier blev
efterhaanden saa mægtig i ham, at han opgav
sin med. Løbebane og Decbr 1853 blev
Privatdocent i Botanik i Tübingen. Allerede 1855 blev
han dernæst Prof. ved Univ. i Freiburg. 1867
flyttede B. over til Halle, hvor de
videnskabelige Anstalter imidlertid var meget tarvelige.
Først i det sidste Aar af hans Ophold i nævnte
By fik Univ. der tilfredsstillende Bygninger, men
da modtog B. en Kaldelse til Strassburg, flyttede
dertil 1872 og blev siden trods mange Tilbud
fra andre Univ. her. Som Lærer havde B. store
og usædvanlige Gaver; og der er i Tidens Løb
fra hans Institut udgaaet en stor Skare Elever,
af hvilke mange har vundet et anset Navn som
Videnskabsmænd. Som Forf. af videnskabelige
Arbejder har B. sat sig et uforgængeligt
Monument i sine Specialarbejder over Svampene, paa
hvis Omraade han har gjort epokegørende
Opdagelser. Han er den første, som har skelnet
mellem parasitiske og saprofytiske Former;
han har først hævdet Nødvendigheden af
Udviklingshistorien fra Spore til Spore; han har
opdaget visse Svampes kønnede Formering og
lært os en Mængde parasitære Arters
Naturhistorie at kende; han har videnskabelig
fastslaaet og eksperimentelt godtgjort
Rustsvampenes Generationsskifte (samtidig med, men ganske
uafhængig af Ørsted i Kbhvn). Han har endelig
skænket sin Samtid en ganske fortrinlig
Lærebog i Svampenes sammenlignende Morfologi og
Udviklingshistorie. I lang Tid forholdt B. sig
over for »vor Tids bot. Specialitet«: Bakterierne
paa en noget kølig Maade. Men da han endelig
antog sig dem, lykkedes det ham straks at finde
vigtige og interessante Sider af deres
Naturhistorie, og hans lille Lærebog om disse Planter
er en fortrinlig, paa sand objektiv Kritik
grundet, afrundet Fremstilling. B. har endelig
forfattet en Lærebog i sammenlignende
Planteanatomi, der udmærker sig ved sin store
Stofmængde og Paalidelighed. 1867—72 redigerede
han sammen med Mohl det vigtige,
videnskabelige Ugeskrift »Botanische Zeitung«; fra 1872 til
sin Død redigerede han det dels alene, dels
sammen med forsk. andre.
<i>V. A. P.</i>
</chapter>

<chapter name="Baryakusi">
<b>Baryakusi</b> (gr.), d. s. s. <sp>Baryëkoi</sp>,
<sp>Tunghørighed</sp>.
</chapter>

<chapter name="barycentrisk">
<b>barycentrisk</b> (gr., lat.), vedrørende
Tyngdepunktet.
</chapter>

<chapter name="barycentrisk Regel">
<b>barycentrisk Regel,</b> alm. kaldet <sp>Guldins
Regel</sp>, bestaar af flg. to Sætninger: Naar en plan
Bue drejer sig om en Akse i dens Plan, som
ikke skærer den, vil den beskrive en Flade, hvis
Areal er = Buens Længde multipliceret med
den Vej, dens Tyngdepunkt har gennemløbet, og:
naar et plant Areal drejer sig om en Akse i dets
Plan, som ikke gennemskærer det, vil det
beskrive et Rumfang = Arealet multipliceret med
den Vej, dets Tyngdepunkt har gennemløbet.
Jesuitten <sp>Guldin</sp> har fremsat Reglen i sit
Værk <i>Centrobaryca</i> 1635—41, men den findes
allerede hos Pappos, dog uden Bevis.
<i>Chr. C.</i>
</chapter>

<chapter name="Barycentrum">
<b>Barycentrum</b> (gr., lat.), Tyngdepunkt.
</chapter>

<chapter name="Barye, Antoine Louis">
<b>Barye</b> [ba↱ri], <sp>Antoine Louis</sp>, fr.
Billedhugger, f. 24. Septbr 1796, d. 25. Juni 1875, kom
i sit 14. Aar i Lære hos en Metalgravør og
gik, efter fl. Aars Krigstjeneste, 1816 ind i
Billedhuggeren Bosio's Atelier og næste Aar i Maleren
Gros', hvor den alsidige Kunstner, der senere med
Held optraadte ogsaa som Akvarelmaler, Litograf
og Raderer, fik Undervisning i Tegning og
Maling. 1820 tog han Præmie i <i>École des beaux
arts</i>, skabte Relieffet »Milo fra Kroton«, og efter
længere Tids fortjenstfuld kunstindustriel
Sysselsættelse (hos Guldsmed Fauconnier) og
ihærdige Naturstudier lagde han ved »Tiger, der
æder en Alligator« (1831, Louvre) Grunden til
sit Verdensry for sine Dyrfremstillinger. Dette
fæstnedes ved den i høj Grad livfulde
Bronzegruppe »Løve, der sønderriver en Slange«
(Tuileri-Haven) og en Mængde Arbejder af lgn.
Karakter, de fleste i Bronze, udførte med
overlegen Dygtighed og agtpaagivende Naturstudium,
som »Løven« paa Juli-Søjlens Postament, »En
død Gazel«, »En ung Løve, som dræber en
Hest«, »Kamp mellem en Kentaur og en Lapit«,
»Theseus og Kentauren Bianor«, den
majestætiske stilfulde »Hvilende Løve« (1847); endvidere
en Del smaa Rytterstatuer og Statuetter, den
ejendommelige Rytterstatue af Napoleon for
Ajaccio (1864) m. m. Ny Carlsbergs Glyptotek
ejer en rig og fortræffelig Samling af B.'s
Bronzer, der ogsaa smykker offentlige Anlæg i
Kbhvn. Den geniale, stærkt realistiske Kunstner
har endvidere sat sig varige Spor i
Kunstindustrien (særlig under det 10-aarige Eksil fra
Salonen, idet Juryen 1837 refuserede hans
Arbejder), har udført fl. Bordopsatser med
Dyregrupper for Hertugen af Orléans, Pereire's Ur
med Solvognen o. m. a. (<sp>Litt.</sp>: <sp>A. Alexandre</sp>,
<i>A. L. B.</i> [Paris 1889]; <sp>Ballu</sp>, <i>L'œuvre de B.</i>
[Paris 1890]).
<i>A. Hk.</i>
</chapter>

<chapter name="Baryëkoi (se Baryakusi)">
<b>Baryëkoi,</b> se <sp>Baryakusi</sp>.
</chapter>

<chapter name="Barygaza">
<b>Barygaza,</b> i Oldtiden en betydelig
Handelsstad paa Indiens Vestkyst, ved nedre Namadas
(Narbada); den udførte navnlig Bomuld og
indførte gr. Vine, Kunst- og Industriprodukter. Se
<sp>Barotsh</sp>.
<i>M. V.</i>
</chapter>
