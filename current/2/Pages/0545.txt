Skipperdatter fra samme By. Moderen var et meget
religiøst, pietistisk Gemyt, og dels ved Arv, dels
ad Opdragelsens Vej synes Sønnen at have
modtaget meget fra hende. Hans første Læsning
er Profeterne og det ny Testamente,
og med den Lidenskabelighed, der
blev et Hovedtræk i Digterens Karakter, giver han
sig som Purk til at gruble over »visse ubegribelige
Troens Hemmeligheder«, han har stiftet
Bekendtskab med i Katekismen. Denne religiøse
Trang i Forbindelse med et vist Hang til Melankoli
bunder maaske dybere i B.'s Natur, end man hidtil har
troet; ofte nok har han fortalt os, at det ikke var
den kom. Muse, men Hensyn til Øjeblikkets Smag,
der bevægede ham til at skrive sine første
komiske Digtninge — langt hellere havde han
klaget og grædt, og i det mindste i de sidste 20
Aar af hans Liv spiller religionsfilosofiske
Undersøgelser en meget væsentlig Rolle for ham.
Til sit 10. Aar gik B. omkr. uden at faa nogen
grundig Undervisning, da dette oversteg
Forældrenes Kræfter; tværtimod maatte han selv
give andre Børn Undervisning i Skrivning —
hans Haandskrift var næsten kalligrafisk. Senere
gjorde han Tjeneste som Skriverdreng hos
Postmesteren og Amtsforvalteren, men da han det
sidste Sted blev mishandlet, tog Faderen ham
bort; paa sine indstændige Bønner fik han nu
Lov at vandre til Slagelse for at komme i
Latinskolen der (1777—82). Hans hurtige Nemme
viste sig snart; »i een Time kunde han lære,
hvad mange ikke lærer i fire«, og med sin
stærke Videbegærlighed drev han det ogsaa til
at lære Tysk og Fransk, der ikke var
Undervisningsfag i Skolen. Digterens første
Dagbogsoptegnelser stammer fra Skoletiden: i mangt
et Vers viser de os den gryende Poet, hvis »Forsøg«
endog er fundne værdige til Omtale i Rektor
Wöldike's Testimonium, medens de samtidig
belærer os om, at B. her lagde Grunden til det
svækkede Legeme og den Sygelighed, han hele
sit Liv maatte drages med, ved en Lidenskabelighed
og Overdrivelse i hele sin Færden, der f.
Eks. lod ham sidde oppe Nat efter Nat for at
tilfredsstille sin umættelige Læselyst. Fra denne
Tid skriver sig ogsaa hans første ungdommelige
Forelskelse i Jomfru Mariane Eggers paa
Dyrehovedgaard, et Forhold, om hvis forlorne
Sentimentalitet og Barnagtighed en opbevaret
Brevveksling mellem »Marine og Janon« giver
slaaende Bevis, men som ogsaa snart døde hen,
efter at B. var kommet til Hovedstaden. Dette
skete 1782, da B. tog Studentereksamen ved
Univ.; de første Aar af hans Ophold her var alt
andet end lykkelige. Den fattigt paaklædte
Student med det noget faarede Udtryk i et koparret
Ansigt havde ingen Venner ell. Slægt til at
støtte sig; ved daarlig betalte Informationer
maatte han skaffe sig det nødvendigste til Livets
Ophold, men maatte endda af Mangel paa Husly
ofte tilbringe Natten paa Gaden. 1783 havde han
vel faaet nogle Digte trykte; men nogen
Forandring i hans Stilling skete dog først, da han
gennem Digteren Pram's Svoger blev indført i
dennes Hus og derved blev kendt af de
litterærtinteresserede. Her fandt B. ogsaa et Væsen, der
inspirerede ham til adskillige af hans bedste
erotiske Digte, i Fru Pram, foreviget under
Navnet »Seline«. Denne Kærlighed forblev vel lige
saa resultatløs som den forrige, men Digteren
kunde intet Øjeblik i sit Liv undvære et
kvindeligt Ideal, som han kunde besynge, og hans
Forhold til sin »Susmama«, der paa sin Side vistnok
har følt sig smigret ved den unge Mands Hyldest
og ikke været helt fri for at opmuntre ham,
varede da ogsaa i over fire Aar. Alm. kendt blev
B. dog først, da han 1785 havde udsendt sine
»Komiske Fortællinger«, der vakte en sjælden
Opsigt og skaffede deres Forf. en betydelig
Indtægt. B. fortæller selv, at dette Arbejde er
skrevet uden Inspiration og Lyst, men han vilde slaa
igennem og vidste, hvad Smagen krævede.
Derfor træder han frem som en Wessel's Discipel,
der har gaaet i Lære hos de fr. Æstetikere;
dette Standpunkt forlader han senere, men hører
intet Øjeblik op med at være den store
Sprogmester, der allerede viser sin Kærlighed til
»søde, bløde, danske Sproget« og sin eminente
Versifikationsevne i det første Værk. B. var med
eet Slag bleven berømt, og denne hans
Navnkundighed skaffede ham Indpas i de fornemste
Huse. Regensianeren blev snart en daglig Gæst
i den tyske Adels Huse; den Intelligens og
Aandsfrihed, der prægede disse Kredse, kunde kun
virke velgørende paa den unge Digter. Gennem
Schimmelmann's i Kbhvn blev han kendt med
disses Familie, Reventlow'erne paa Brahetrolleborg
og Christianssæde og Stolberg's i Holsten.
1787 førte han paa disse Godser en nogenlunde
sorgfri, men ingenlunde luksuriøs Tilværelse;
naar Vennerne i Kbhvn, smittede af de opdukkende
demokratiske Rørelser, bebrejdede ham
dette Liv hos de tysktalende Aristokrater som
ødelæggende for hans Uafhængighed og
Sundhed, var dette højst uretfærdigt. Tværtimod maa
denne Udvikling under stadig litterær Paavirkning
siges at have været af megen Bet. for B.'s
Stilling som tysk Digter; at Modersmaalet hos
ham intet havde lidt, viste han til fulde ved den
smagfulde Oversættelse, han gav af Holberg's
»Niels Klim« (1789). S. A. havde han imidlertid
udæsket de udpræget nationale Kredse i
Hovedstaden ved at omforme Wieland's Digt »Oberon«
til en Operatekst og omdøbt den gl. fr. Vaabenbroder
Scherasmin til »Holger Danske«. Dette
gav Anledning til »Holgerfejden«, i hvilken den
syge og let irritable B. dog blev forskaanet for
at tage Del, da han i Maj ved sin ædle og
højtstaaende Mæcen, Hertugen af Augustenborgs
Hjælp rejste til Udlandet for at genvinde sin
Sundhed. Denne Rejse, som B. har skildret i

<img>J. Baggesen.</img>
