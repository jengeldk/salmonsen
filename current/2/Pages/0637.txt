<chapter name="Banan (se Musa)">
<b>Banan</b>, <sp>Bananplante</sp>, se <sp>Musa</sp>.
</chapter>

<chapter name="Banana">
<b>Banana</b>, Kongokoloniens vigtigste
Handelsplads, ligger paa en sandet Tange mellem
Atlanterhavet og Kongos Munding, kunstig styrket
ved Sten- og Trædæmninger. Da det er
Koloniens eneste Havn ved Kysten, er den
Hovedsædet for Koloniens Forbindelse med
Omverdenen; den har mange Faktorier, er Sædet for
Postens Administration og de fremmede
Konsulater, ligesom den har fast
Dampskibsforbindelse med fl. europæiske Havne.
<i>C. A.</i>
</chapter>

<chapter name="Banana-Øerne">
<b>Banana-Øerne</b>, Øgruppe ved Sierra
Leone-Kysten i Vestafrika, ud for Cap Schilling og
Scherbrobai, bestaar af den større Ø <sp>Banana</sp>,
paa hvilken Englænderne har Sundhedsstationen
<sp>Ricketts</sp>, og nogle Smaaøer. De er af
vulkansk Oprindelse, men meget frugtbare.
<i>C. A.</i>
</chapter>

<chapter name="Bananmel">
<b>Bananmel</b> faas ved Tørring og Pulverisering
af umodne Bananer. Det indeholder i Tørstoffet
c. 78 % Stivelse og 5—6 % Sukker. Ved
Modningen af Frugten omdannes en stor Del af
Stivelsen til Sukker, idet de modne Frugter, uden
Skal, i Tørstoffet indeholder c. 2 % Stivelse og
c. 68 % Sukker. B. har en behagelig Lugt og
Smag og er et vigtigt Næringsmiddel i Troperne.
<i>K. M.</i>
</chapter>

<chapter name="Banantrævler (se Manilahamp)">
<b>Banantrævler</b>, se <sp>Manilahamp</sp>.
</chapter>

<chapter name="Bananædere (se Turakoer)">
<b>Bananædere</b>, se <sp>Turakoer</sp>.
</chapter>

<chapter name="Banaras (se Benares)">
<b>Banaras</b>, se <sp>Benares</sp>.
</chapter>

<chapter name="Banat">
<b>Banat</b> (ell. <sp>Bánság</sp>) var tidligere en alm.
Benævnelse for enhver ung. Grænseprovins, der
styredes af en Ban, og svarer omtr. til det
tyske »Mark«. Under Tyrkerkrigene inddroges
alle B. Men efter Freden i Passarovitz 1718 blev
Navnet bibeholdt som Betegnelse for Temesvar
B. (der ganske vist aldrig har været styret af
en Ban), en Landstrækning i det sydlige Ungarn,
begrænset mod N. af Maros, mod V. af Theiss,
mod S. af Donau og mod Ø. af Udløbere fra de
transsilvanske Alper, og omfattende Komitaterne
Temes, Torontál og Krassó tillige med
den saakaldte <sp>Banater-Grænse</sp> (en Del af
den tidligere Militærgrænse). B., som i
Middelalderen havde lidt meget ved Indfald af
Mongoler og Tatarer og senere af Tyrker, for hvis
Plyndringer det særlig laa udsat som Grænseland
til det af disse Folk idelig angrebne
Ungarn, gik betydelig frem under en dygtig
Styrelse i de første 50 Aar efter dets Oprettelse,
men indlemmedes derpaa 1779 i Ungarn (dog
med Undtagelse af Banater-Grænsen); Navnet
bestaar endnu, men kun som en geogr.
Betegnelse, og som saadan angives det til at være
26400 km<sup>2</sup> med (1910) 1582133 Indb., hvoraf
mange er Rumænere (over 1/2 Mill.); desuden
er der Tyskere, Serbere, Magyarer, Bulgarere,
Zigeunere og Jøder. B. har en frugtbar
Jordbund og et mildt Klima, betydelig Korn- og
Frugtavl og store Mineralrigdomme (især Kul).
Efter det tyrk. Herredømme var B. næsten
ubeboet og dækket af Skove og Moser; men under
Maria Theresia blev Landet drænet ved
Kanaler, og en betydelig Indvandring fandt Sted, bl. a.
fra Tyskland og Serbien. Efter Opstanden 1848,
i hvilken Tyskere og Magyarer slog sig sammen
mod den slaviske Befolkning, der holdt med
Kejseren af Østerrig, dannedes der Novbr 1849
af det tidligere B. tillige med Komitatet Bacs-Bodrog
V. f. Theiss et nyt østerrigsk Kronland, <sp>Serbisk
Voivodina</sp> og <sp>Temesvar B.</sp>,
som dog atter ophævedes 1860 og indlemmedes
i Ungarn; Banater-Grænsen indlemmedes først
i Ungarn 1872.
<i>G. Ht.</i>
</chapter>

<chapter name="Banausi">
<b>Banausi</b> [-na^u↱si´] (gr.), haandværksmæssig
Udøvelse af en Kunst ell. Videnskab.
</chapter>

<chapter name="Banbury">
<b>Banbury</b> [↱bänb<sub>ə</sub>r<sub>i</sub>], By i Oxfordshire,
England, ved Themsens Biflod Cherwell og ved
Oxford-Kanalen, Knudepunkt paa Great
Western-Jernbanen, er Centrum for et rigt
Agerbrugsdistrikt og har en betydelig Industri i
Agerbrugsredskaber, Øl, Læder og Ost. (1911) 13458
Indb. B. fik sine første Privilegier af Henrik II.
I 17. Aarh. var B. en af Puritanernes vigtigste
Pladser.
<i>G. Ht.</i>
</chapter>

<chapter name="Banc (se Divisional Courts)">
<b>Banc</b> [bäŋk], se <sp>Divisional Courts</sp>.
</chapter>

<chapter name="Banco">
<b>Banco</b> [↱baŋk<sub>o</sub>], en ofte benyttet Betegnelse
for Omsætningsmidler, der udstedes af Banker
ell. fremkommer ved disses Virksomhed. Af
saadanne Betegnelser kan mærkes:

1) <sp>Svensk B.</sp> Saaledes kaldtes tidligere de
af <i>Rikets ständers Bank</i> (nu Sveriges Riksbank)
udstedte Sedler i Modsætning til paa den ene
Side Sølvmønten (Specie) og paa den anden Side
de af Riksgäldskontoret udstedte Sedler (Riksgäld).
1 Riksdaler B. skulde opr. være lig med
1 Riksdaler Specie og inddeltes, som denne, i
Skilling og Rundstycken; men efter at Banken
ved 19. Aarh.'s Beg. (for 2. Gang) havde maattet
ophøre med Indløsningen af sine Sedler,
besluttedes 1830 den saakaldte Realisation, der
gennemførtes 1834, og ifølge hvilken 2 2/3 Rdl. B.
skulde indløses med 1 Rdl. Specie. Dette
Værdiforhold mellem de to Pengesorter vedblev at
bestaa indtil den Omordning af Sveriges
Møntforhold, der fandt Sted ifølge Rigsdagsbeslutning
af 1856, som fra 1863 som Regningsenhed
indførte 1 Riksdaler Riksmynt à 100 Øre. Fra
dette Tidspunkt ophørte Regning i B. at være
lovlig.

2) <sp>Hamburger B.</sp> var Benævnelsen paa
den Regningsenhed, som den 1619 oprettede
hamburgske Girobank benyttede efter sin
Reorganisation 1770—74. En Mark B., der deltes
i 16 Schilling à 12 Pfennige, var saaledes
beregnet, at der gik 27 3/4 Mark B. paa en Mark fint
Sølv kölnsk Vægt. Der har aldrig været
udmøntet virkelige Penge efter dette System; men
enhver, der indsatte Sølv i Banken, fik paa sin
Konto godskrevet et saa stort Beløb i B., som
svarede til den indleverede Mængde af fint Sølv,
og de indbyrdes Betalinger mellem de Handlende
foregik saa uden kontant Pengebetaling
ved Omskrivning paa deres respektive Konti i
Banken. Efter Indførelsen af det nuv. tyske
Møntsystem ophørte al Regning i B. (1873).
<i>(E. M.). Th. O.</i>
</chapter>

<chapter name="Banco (se Nanni d'Antonio di B.)">
<b>Banco</b> [↱baŋko], se <sp>Nanni d'Antonio di B.</sp>
</chapter>

<chapter name="Bancroft, George og Hubert Hove">
<b>Bancroft</b> [↱bäŋkråft], 1) <sp>George</sp>,
nordamerikansk Historieskriver, f. 3. Oktbr 1800
i Staten Massachusetts, d. 17. Jan. 1891,
studerede 1818—22 i Europa (tog 1820 Doktorgrad
i Göttingen) og grundlagde senere en lærd
Skole i sin Hjemstat, men ofrede sig fra 1830
til hist. Granskninger og Politik. Han fik 1838
som Tilhænger af Demokraterne et indbringende
Toldembede i Boston, men tabte det 1841
