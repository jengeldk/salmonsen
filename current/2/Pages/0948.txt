<chapter name="Belmontet, Louis">
<b>Belmontet</b> [bælmǡ↱tæ], <sp>Louis</sp>, fr. Digter,
f. i Montauban 26. Marts 1799, d. i Paris 14.
Oktbr 1879. B. besøgte Latinskolen i Toulouse,
som han 1817 maatte forlade for et Digt, der
satiriserede over Restaurationens Politik og Byens
Magistrat. I Paris sluttede han sig til de
karbonaristiske Selskaber, tog 1820 Del i en Opstand
og udgav 1821 Digtet <i>Les funérailles de
Napoléon</i>. Hans Kejserbegejstring og Had til
Bourbon'erne kom paa ny frem i <i>Les tristes</i> (1824),
der tog Ovid's <i>Tristia</i> til Forbillede. 1828 skrev
han det store Digt <i>Le souper d'Auguste</i>, og
Aaret efter gjorde Tragedien <i>Une fête de Néron</i>
— forfattet sammen med <sp>Alex. Soumet</sp> —
overordentlig Lykke. Efter Julirevolutionen var
han en lige saa hadefuld Bekæmper af Huset
Orléans som før af Bourbon'erne. B. var vel
Republikaner, men tillige hele sit Liv en svoren
Bonapartist. 1839 havde han udg. »Dronning
Hortense's Memoirer«, efter
Februarrevolutionen agiterede han voldsomt for hendes Søn,
Napoleon (III). 1852—70 var han da ogsaa
Medlem af den lovgivende Forsamling og besang
Kejserdømmet i begejstrede Oder. — 1846
samlede han sine Lejlighedsdigte under Titlen <i>Les
nombres d'or</i>.
<i>S. Ms.</i>
</chapter>

<chapter name="Belo-">
<b>Belo-</b> [↱bjæ£o-], i slaviske Navne, se <sp>Bjelo</sp>-.
</chapter>

<chapter name="Beloch, Karl Julius">
<b>Beloch,</b> <sp>Karl Julius</sp>, tysk Historiker, f. i
Nieder Petschendorf i Schlesien 21. Jan. 1854,
har siden 1879 virket som Prof. i Oldtidshistorie
ved Univ. i Rom. I sine Arbejder over den gr.
og rom. Oldtids Historie har han baade
behandlet den politiske Historie og Kulturhistorien,
men særlig har han med stor Skarpsindighed
forstaaet at kaste Lys over
Befolkningsforholdene og de økonomiske Forhold i
Oldtidsstaterne, hvis Histories materielle Baggrund han
saaledes har formaaet at skildre paa en
original Maade. Af hans Værker fremhæves
»Campanien« (1879; 2. Opl. 1890), »Der italische Bund
unter Roms Hegemonie« (1880), »Die attische
Politik seit Perikles« (1884), »Die Bevölkerung der
griechisch-römischen Welt« (1886). Hans
Hovedværk er »Griechische Geschichte«, I—III
(1893—1904, 2. Opl. 1912 ff.). Under hans
Redaktion udkommer desuden <i>Studi di storia
antica</i> (1891 ff.).
<i>H. H. R.</i>
</chapter>

<chapter name="Belœil">
<b>Belœil</b> [bæ↱l-ö.j], Landsby i den belgiske Prov.
Hainaut, har (1913) 2673 Indb. og et Fyrsterne
af Ligne tilhørende Slot, delvis nedbrændt 1900,
med rige Kunstsamlinger, et betydeligt Bibliotek
og en prægtig Park.
<i>G. Ht.</i>
</chapter>

<chapter name="Belogradtschik">
<b>Belogradtschik</b> [bel<sub>u</sub>gra↱t∫ik], By i Bulgarien,
45 km SSV. f. Vidin, 532 m o. H. i en Egn med
fantastisk formede røde Sandstensklipper.
(1905) 1500 Indb.
<i>H. P. S.</i>
</chapter>

<chapter name="Beloit">
<b>Beloit</b> [be↱£å^it], By i U. S. A., Stat Wisconsin,
ligger 80 km S. f. Madison paa begge Sider af
Rock River. (1910) 15125 Indb. B. har Industri
og er Sæde for det kongregationalistiske <i>B.
College</i>.
<i>H. P. S.</i>
</chapter>

<chapter name="Belon, Pierre">
<b>Belon</b> [b<sub>ö</sub>↱lǡ], <sp>Pierre</sp>, fr. Naturforsker
(1518—64), som 1547—50 berejste Italien,
Grækenland, Tyrkiet, de græske Øer, Ægypten og
Lilleasien, og hvis interessante Rejsebeskrivelse
(<i>Les observations de plusieurs singularitez
etc.</i> [1553]) fra denne Tur indeholder en
Rigdom af spredte zoologiske Iagttagelser.
Desuden har han udg. et stort Værk over Fugle
(<i>L'Histoire de la nature des Oyseaux</i> [1555]) og
et over Fisk (<i>De aquatilibus</i> [1553]), som begge
hører til det betydeligste af, hvad der
fremkom under Zoologiens Opblomstring i
Renaissancetiden.
<i>R. H. S.</i>
</chapter>

<chapter name="Belone">
<b>Belone,</b> Hornfisk, se <sp>Makrelgedder</sp>.
</chapter>

<chapter name="Belonitter">
<b>Belonitter</b> kaldes undertiden mikroskopiske,
naaleformede Krystaller med afrundede eller
stumpt tilspidsede Ender.
<i>J. P. R.</i>
</chapter>

<chapter name="Belopolsky, Aristarch Apollonovitsch">
<b>Belopolsky</b> [b<sub>jæ</sub>£å↱pål<sub>j</sub>ski], <sp>Aristarch
Apollonovitsch</sp>, russ. Astrofysiker, f. 13.
Juli 1854 i Moskva, hvor han studerede og 1878
blev Assistent ved Observatoriet smst. 1888 blev
B. ansat ved Observatoriet i Pulkovo og 1891
Astrofysiker smst. B. har i Fagtidsskrifter,
Petrograd-Akademiets Skr (B. er Medlem, siden 1891)
og Observatoriets Publikationer offentliggjort
talrige Afh. af astrofysikalsk Indhold. Han har
opdaget fl. spektroskopiske Dobbeltstjerner og
konstrueret et Apparat til nærmere Studium af
det Doppler'ske Princip.
<i>J. Fr. S.</i>
</chapter>

<chapter name="Belos (græsk)">
<b>Belos,</b> gr. Form for Babyloniernes Gud Bal
(se Ba'al), skal efter den gr. Sagnhistorie have
været Navn paa mytiske Konger over Fønikere
(Dido's Fader kaldes B.) og over andre Folk i
Asien (f. Eks. over Lyderne). De mytiske
Skikkelser Danaos og Aigyptos kaldes ogsaa Sønner
af B., men ingen af disse Konger af Navnet B.
synes at have haft Virkelighed.
<i>V. S.</i>
</chapter>

<chapter name="Belos (Flod)">
<b>Belos</b> var Grækernes Navn paa en lille Flod
i den sydligste Del af Fønikernes Land; den
hedder nu Nahr Naamen, udspringer paa
Libanon og falder efter et kort Løb (10 km) i
Middelhavet lidt S. f. Akko (St Jean d'Acre).
Ved B. fandtes Purpursnekker og ved
Bredderne fint Sand, fortræffeligt til Glasfabrikation,
hvorfor man henførte Opfindelsen af Glasset
hertil. Dette er dog snarere en ægyptisk
Opfindelse.
<i>V. S.</i>
</chapter>

<chapter name="Belot, Adolphe">
<b>Belot</b> [b<sub>ö</sub>↱lo], <sp>Adolphe</sp>, fr. Forf., f. i Pointe
à Pitre paa Guadeloupe 6. Novbr 1829, d. i Paris
19. Decbr 1890. B. studerede Jura, gjorde lange
Rejser og nedsatte sig som Advokat i Nancy.
Hans første Arbejde, Romanen <i>Châtiment</i> (1855),
blev ikke paaagtet, heller ikke et lille Lystspil
<i>A la campagne</i> (1857); men 1859 gjorde den
lystige, om Molière mindende Komedie <i>Le
testament de César Girodot</i>, som han havde
forfattet sammen med <sp>Villetard</sp>, en
enestaaende Opsigt og sikrede hans Ry. Hans senere
Lystspil havde mindre Held: <i>Les maris à
systèmes</i> (1862), <i>Le passé de M. Jouanne</i> (1865),
<i>Le drame de la rue de la paix</i> (1868) o. fl. B.
har desuden dramatiseret Alphonse Daudet's
Romaner <i>Fromont jeune et Risler aîné</i> (1876),
<i>Sapho</i> og <i>Tartarin</i>. — B. var en talentfuld og
yndet Forf. af Noveller og Feuilletonromaner,
skønt han i fl. Værker indlader sig paa
hensynsløse, næsten pornografiske Skildringer.
<i>Mlle. Giraud ma femme</i> (1870) blev endog
pludselig afbrudt i <i>Figaro</i>'s Feuilleton og forbudt.
Til samme Retning hører <i>La femme de feu</i>
(1872), <i>Les boutons de rose</i> (1890) og <i>Une femme
du monde à Saint-Lazare</i> (1891). I øvrigt kan
af Romanerne nævnes: <i>Un cas de conscience</i>
(1857), <i>La Vénus de Gordes</i> (1867, med Ernest
Daudet), <i>Les mystères mondains</i> (1875—76); <i>Les</i>
