saaledes atter i Tyrkernes Hænder. Derimod
forhindrede Stormagterne Tyrkiets Overskridelse af
den bulgarske Grænse.

Idet Rumænien og Tyrkiet saaledes indstillede
Fjendtlighederne, fik Bulgarien nyt Mod, og
ligesom General Tosev i Dagene 22.—27. Juli angreb
Serberne, vilde det benytte sig af, at Grækenland
havde maattet besætte S.-Albanien med
12000 Mand og landsætte en Styrke ved
Dedeagac for at sikre sig mod Tyrkerne. General
Savov fik Befalingen over en ny Hærgruppe,
bestaaende af 1. og 2. Armé, hvormed Grækerne
skulde tvinges tilbage. Ogsaa 4. Armé greb
delvis ind; Serberne kunde ej yde dem Hjælp.
Heftige Kampe fandt 21.—22. Juli Sted om
Bjerget Rujen, som dog Grækerne hævdede. Savov
vilde nu omfatte begge Grækernes Fløje, medens
disse planlagde en tilsvarende Operation.
I Dagene 27.—30. Juli fremstod saaledes heftige
Kampe, som endte med, at Bulgarerne kastede
Grækerne ud af Pencevo.

De under Ministerpræsident Majorescu i Bukarest
indledede Fredsunderhandlinger førte dog
til en Vaabenstilstand paa 5 Dage fra 31. Juli,
og den standsede Savov's videre Fremrykning,
da i modsat Fald Rumænien vilde have besat
Sofia. Efter at Vaabenstilstanden yderligere var
forlænget 3 Dage, sluttedes Freden 10. Aug. i
Bukarest, medens Freden med Tyrkiet først
kom i Stand 29. Septbr. De Krigsførendes ny
Grænser blev derved flg.: Tyrkiet beholdt Adrianopel
og Demotika, hvorfra Grænsen gaar langs
Maritza, kun ved Vasiliko fik Bulgarien et Stykke
af Thrakien. Det beholdt det erobrede Land
mellem Maritza og Mestas Udløb, men maatte
overlade Kavala til Grækenland, der desuden fik
Landet S. f. Bjergkammen Belasica—Planina, og
Linien Kupel—Dorijan—Svisina-Søen samt omtr.
Halvdelen af Janina-Vilajetet indtil Kap Stylos.
Den serbisk-bulgarske Grænse fastsattes fra
Egri-Palanka til Dorijan (Strumnica forblev dog
bulgarsk), imod S. dannede Grækenland, imod
V. Albanien og Montenegro Grænsen. Dette
sidste fik Ipek og en Del af Novibazar samt en
mindre Strækning N. f. Skutari.

<table>
<td>Bulgarien<td c>vandt..<td r>17000 km<sup>2</sup><td r>med<td r>500000<td>Indb.
<td>Serbien<td c>vandt..<td r>35500 km<sup>2</sup><td r>med<td r>1290000<td>Indb.
<td>Rumænien<td c>vandt..<td r>7500 km<sup>2</sup><td r>med<td r>240000<td>Indb.
<td>Grækenland<td c>vandt..<td r>56000 km<sup>2</sup><td r>med<td r>1900000<td>Indb.
<td>Montenegro<td c>vandt..<td r>7000 km<sup>2</sup><td r>med<td r>230000<td>Indb.
<td>Albanien<td c>opret. med<td r>32000 km<sup>2</sup><td r>og<td r>790000<td>Indb.
</table>

Tabene i de to Balkankrige kan kun
tilnærmelsesvis opgives:
<table>
<td><td c>1. Krig:<td><td c>2. Krig:
<td>Bulgarien<td r>80000 Mand<td r>(26,6 %)<td r>60000<td r>(20 %)
<td>Serbien<td r>30000 Mand<td r>(15 %)<td r>40000<td r>(20 %)
<td>Grækenland<td r>10000 Mand<td r>(6,6 %)<td r>30000<td r>(20 %)
<td>Montenegro<td r>10000 Mand<td r>(33,3 %)<td r>1200<td r>(6 %)
<td>Tyrkiet<td r>100000 Mand<td r>(25 %)
</table>

(<sp>Litt</sp>.: <sp>Gr. General-Stab</sp>, »Kriegsgesch.
Einzelschriften«, Hæfte 50; Oberstlt. <sp>Immanuel</sp>,
»Der Balkankrieg 1912—13«, Berlin 1913—14, 5
Hæfter; Major <sp>A. Meyer</sp>, Samme Titel, 3
Dele; <i>La guerre turco-balkanique 1912 par lt.
col. Boucabeille</i>, Paris 1913;
»Militär-Wochenblatt«).
<i>P. Nw.</i>

<sp>B. til Søs</sp> blev hovedsagelig ført mellem
Grækenland og Tyrkiet, da Bulgarien kun var i
Besiddelse af 1 Torpedokrydser og 6 Torpedobaade,
og da Montenegro og Serbien overhovedet
ikke havde nogen Flaade. Grækenland deltog
ikke i Vaabenstilstanden under 1. Balkankrig,
hvorfor Søkrigsoperationerne kom til at strække
sig over hele Tidsrummet fra 17. Oktbr 1912 til
16. Apr. 1913.

<sp>Den gr. Flaade</sp> bestod af 4 Panserkrydsere,
14 Torpedobaadsødelæggere, 30 Torpedobaade,
1 Undervandsbaad samt 8 ældre Kanonbaade
(tilsammen 38250 t). 95 Koffardidampere
indlemmedes i Flaaden og benyttedes som
Hjælpekrydsere og Transportdampere for Tropper,
Torpedoer og Miner, samt som Værksteds-
og Lazaretskibe. Flaadestationen var Piræus,
men da denne var meget fjern fra Hovedkrigsskuepladsen
paa Søen — den nordlige Del af
det Ægæiske Hav — blev der indrettet en
Kulstation paa Nordsiden af Euboia. Flaaden blev
mobiliseret 1. Oktbr og delt i to Eskadrer: 1
i det Ioniske Hav under Kommandør
<sp>Damianos</sp> og 1 i det Ægæiske Hav under
Kontreadmiral <sp>Kondouriottis</sp>. Selv om den gr.
Flaade ikke kunde betragtes som fuldt ud
tidssvarende, var dog Panserkrydserne og
Torpedobaadsødelæggerne (Jagerne) af ny og gode Typer
og Personellet godt uddannet. I Løbet af Krigen
indkaldtes i alt c. 15000 Mand til Tjeneste ved
Flaaden.

<sp>Den tyrk. Flaade</sp> bestod af 3 Panserskibe,
3 Kystforsvarsskibe, 2 beskyttede Krydsere,
12 Torpedobaadsødelæggere, 10 ny og 20
ældre Torpedobaade, 26 ældre Kanonbaade
(tilsammen 61150 t). 55 gr. Koffardidampere
beslaglagdes i Sortehavet før Krigens Udbrud og
blev anvendte til Troppetransportskibe.
Flaadestationen laa ved det gyldne Horn i
Konstantinopel, hvorfra Flaaden gennem Bosporus kunde
sendes til Sortehavet og gennem Dardanellerne
til det Ægæiske Hav. Materiellet var i ret god
Stand, men Officerskorpset gennemgaaende
uskikket til at udnytte det. Flaaden havde været
udrustet siden den ital. Krigs Beg., men havde
under denne været blokeret ved Dardanellerne,
hvor de to store Panserskibe opholdt sig ved
B.'s Udbrud, medens Resten af Flaaden laa ved
Bosporus.

Den gr. Flaades Opgaver var: 1) at blokere
den albanske Kyst i det Ioniske Hav; 2) at
forhindre tyrk. Troppetransporter i det Ægæiske
Hav; 3) at erobre de tyrk. Øer; 4) at bevogte
Dardanellerne og holde den tyrk. Flaade
indesluttet her; 5) Dækning af egne Troppe- og
Fangetransporter; 6) Handelskrig. Den tyrk.
Flaade maatte — udover de 3 Gange den vovede
sig uden for Dardanellerne — indskrænke sin
Virksomhed til Marmara- og Sortehavet, hvor
dens Opgaver var: 1) Handelskrig;
2) Troppetransporter fra Lille-Asien; 3) Angreb paa de
bulgarske Havnebyer; 4) Understøttelse af
Hærens Operationer. Flaaden stod først under
<sp>Tahir Bey</sp>'s Kommando, men denne blev af
Oppositionen i Søofficerskorpset tvunget til at
nedlægge Kommandoen og blev afløst af
Kommandør <sp>Ramsi Bey</sp>.
