<chapter name="Kvadruplik">
<b>Kvadruplik</b> (lat.). I Processen benævnes
Sagsøgerens Svar paa Sagsøgtes Indsigelser
Replik og Sagsøgtes andet Svar Duplik. Paa
tilsvarende Maade tales, naar Sagsøger og
Sagsøgte tredje Gang faar Ordet, henh. om Triplik
og K. K. er altsaa Sagsøgtes Svar paa
Sagsøgerens tredje Indlæg.
<i>E. T.</i>
</chapter>

<chapter name="Kvaksalver">
<b>Kvaksalver</b> er den, der uden at have
Autorisation som Læge befatter sig med
Lægevirksomhed i den Forstand, at han praktiserer som
saadan. Sygegymnastik, Massage,
Ligtornebehandling o. l. anses for at ligge uden for det
Omraade, Kvaksalverlovgivningen tager Sigte
paa. Videre kan den, der kun behandler sig
selv ell. Personer, der staar under hans
særlige Forsorg, ikke anses for at »praktisere« som
Læge. Paa den anden Side kræves ikke til
Kvaksalverbegrebet, at der tages Betaling for
Virksomheden. Strafbar er K. efter dansk Ret,
naar han <sp>enten</sp> paatager sig Behandlingen
af en Sygdom, der efter sin Natur i det
mindste medfører nogen Fare for Helbred, hvis den
ikke behandles rigtig (at K. i saadant Tilfælde
kun benytter i sig selv ganske virkningsløse
Midler, frigør ham altsaa ikke), <sp>eller</sp> han
anvender Midler, der i sig selv er farlige for
den Paagældendes Helbred (at Sygdommen er
af saa uskyldig Natur, at den ikke behøver
Lægebehandling, befrier ham altsaa under
denne Forudsætning ikke). Det anførte antages at
ligge i de Ord, hvormed Forordn. 5. Septbr
1794 fastslaar Betingelserne for Strafbarhed:
»Dersom nogen Qvaksalver befindes at tage
syge under Kuur og saaledes at udsætte disse
for Fare . . .«. »Magnetisk« og »hypnotisk«
Behandling er efter Omstændighederne straffet
som Kvaksalveri. Selve Straffen for Kvaksalveri
er nu ved en L. af 3. Marts 1854 fastsat til Bøder
indtil 200 Kr ell. simpelt Fængsel indtil 4
Maaneder, og i Gentagelsestilfælde enten disse
Straffe ell. under meget graverende
Omstændigheder Fængsel paa Vand og Brød. Det er
ingen Betingelse for Straffens Anvendelse, at
K. selv har haft Bevidsthed om den Fare, hvori
han har bragt den Behandlede. Har han
imidlertid haft dette, og Behandlingen bevislig har
haft Helbredsforstyrrelse ell. Død til Følge, kan
der let blive Spørgsmaal om Anvendelse af
Straffelovens alm. Regler om
Legemsbeskadigelse ell. Manddrab.

I denne Forbindelse kan der være Grund til
endnu at nævne, at Apotekerloven Nr 132 af
29. Apr. 1913 i sin § 18 bestemmer, at
Justitsministeren efter Indstilling af
Sundhedsstyrelsen kan forbyde Indførsel og Salg af
Lægemidler, hvis Sammensætning ikke er angivet
(Arkana), og i sin § 19 bestemmer flg.: »Uden
Sundhedsstyrelsens Tilladelse er det forbudt at
reklamere med Bandager, elektriske Bælter,
Helbredelsesapparater mod Tunghørighed,
Synsforstyrrelser o. l., ligesom Sundhedsstyrelsen er
berettiget til at forbyde at reklamere med
Medicin ell. Midler, der angives som lægende,
desinficerende ell. i øvrigt virksomme mod
Sygdom, derunder indbefattet Arkana, samt med
Præparater til Desinfektion af Personer,
Værelser ell. Effekter, for saavidt saadant sker ved
Bekendtgørelse i Blade, ved Skiltning, ved
Udsendelse af Beskrivelser ell. billedlige
Fremstillinger til Almenheden, til større ell.
ubestemte Kredse af Personer ell. til
Enkeltpersoner, der er Vedk. ubekendte og ikke er Læger,
Tandlæger, Dyrlæger ell. Apotekere, samt ved
Henvendelser, der maa sættes i Klasse med de
førnævnte. — Saadan Reklamering for
Detailsalg fra Udlandet af nogen af de i 1. Stk.
nævnte Varer er forbudt. — Enhver meddelt
Tilladelse kan naar som helst tages tilbage.
— Sker ulovlig Reklamering ved Bekendtgørelse
i et Blad, er Bladets Ansvarshavende fritaget
for Ansvar efter nærværende §, hvis han maa
antages ved Optagelsen af Bekendtgørelsen at
have været i begrundet god Tro«.
<i>E. T.</i>

For <sp>Norges</sp> Vedk. findes de gældende
Bestemmelser om K. i L. 29. Apr. 1871 med
Tillægsl. 6. Juni 1889. Bevilling til med ell. uden
Indskrænkning at udøve Lægevirksomhed kan
af Kongen meddeles Personer, som uden her
i Riget at have underkastet sig medicinsk
Embedseksamen paa fyldestgørende Maade
godtgør at besidde den fornødne Kyndighed.
Dersom nogen, som har faaet indskrænket
Bevilling, tager Syge i Kur i større Udstrækning,
end hans Bevilling hjemler, og derunder
tilføjer den Syge betydelig Skade paa Legeme ell.
Helbred, straffes han med Fængsel ell. Bøder
og har derhos sin Bevilling forbrudt (Straffel.'s
§ 229). I og for sig er det ikke strafbart at
drive Erhverv som K., d. v. s.: at tage Syge i
Kur uden at have norsk medicinsk
Embedseksamen ell. Bevilling. Vedk. straffes derimod
med Fængsel ell. Bøder, dersom han har givet
sig Titel som Doktor ell. Læge, anvender
Lægemidler, som det er forbudt Apotekerne at
udlevere til alle og enhver, er væsentlig
Omstrejfer, ikke har opholdt sig i Riget i 3 Aar, i Riget
har udstaaet Strafarbejde, uden Tilladelse af
vedk. Helseraad behandler farlige epidemiske
og smitsomm Sygdomme, ell. tilføjer den Syge
betydelig Skade.

L. 14. Juli 1894 forbyder andre end
autoriserede Dyrlæger at tage under Behandling
Husdyr, angrebne af ondartet smitsom Sygdom,
Faareskab dog undtaget.

Iflg. L. 19. Decbr 1898 har bare de Kvinder
Ret til at drive Virksomhed som Jordemødre,
der har modtaget Lærebrev ved en offentlig
Jordemoderskole i Norge ell. er meddelt
Bevilling af Kongen.
<i>K. Ø.</i>
</chapter>

<chapter name="kvalificere">
<b>kvalificere</b> (nylat.), gøre skikket, duelig til
noget; <sp>kvalificeret</sp>, skikket, duelig, egnet,
brugbar: <sp>kvalificeret Flertal</sp>, se
<sp>Afstemning</sp> S. 279.
</chapter>

<chapter name="kvalificeret Dødsstraf">
<b>kvalificeret Dødsstraf</b> betegner en skærpet
ɔ: med særegne Lidelser før Døden ell. særegne
Forhaanelser efter Døden forbunden Dødsstraf.
18. Aarh.'s Straffelove var i Overensstemmelse
med det da herskende Afskrækkelsesprincip
rigt udstyrede med k. D.: Radbrækning,
Afhugning af Lemmer, Kniben med gloende Tænger,
Piskning, Hovedets Anbringelse paa en Stage
m. v., men saadanne Straffe er nu i alle
civiliserede Lande afskaffede. I Danmark forekom
forsk. Former for k. D. lige til Straffeloven af
1866. En Levning af k. D. findes endnu i
Danmark i Pl. af 16. Juli 1817, der antages at gælde
