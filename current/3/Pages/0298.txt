med at grundlægge Bladet »Politiken« og var
indtil sin Død Medudgiver heraf, idet han
fortrinsvis varetog dets økonomiske Ledelse. 1889
grundlagde han desuden »Aalborg Amtstidende«,
som fra 1893 gik over til Redaktøren, Vilhelm
Lassen. Endvidere var han 1890—92 Folketingsmand
for Aalborg Amts 3. Kreds og siden 1895
for Kbhvn's Amts 3. Kreds (Valby-Kredsen); fulgte
som saadan Hørup's Retning. — Hans yngre
Broder, <sp>Laurids Martin B.</sp>, f. 15. Juli
1850, d. 17. Juli 1903, blev 1875 Veksellerer i
Kbhvn og tog ivrig Del i det politiske Liv paa
Frederiksberg, især ved Folketingsvalgene 1883
o. flg. Aar. Han var ogsaa her 1883 Medstifter
og senere Medstyrer af den første liberale
Vælgerforening, og det var nærmest ham, der fik
Forbindelsen knyttet mellem den frisindede
Opposition og det socialdemokratiske Arbejderparti.
1895 blev han Medlem af Frederiksberg
Kommunalbestyrelse (genvalgt 1901) og
udfoldede stor Dygtighed og Iver i Varetagelsen af
Kommunens finansielle Anliggender. Endelig var
han 1899 en af de 3 Mænd (B., Heide og Trier),
hvis Mægling det lykkedes at faa den store
Arbejdsstandsning sluttet.
<i>E. E.</i>
</chapter>

<chapter name="Bing, Jens">
<b>Bing,</b> <sp>Jens</sp>, dansk Læge (1707—54), var f. i
Norge, men kom tidlig til Kbhvn, hvor hans
Onkel af s. N. var en meget anset Læge. Han
studerede Kirurgi her og i Udlandet og lagde
sig navnlig efter Fødselsvidenskab i Paris hos
Gregoire. Han medbragte fra Udlandet en
Fødselstang, som han selv til Dels havde
konstrueret, og han var den første, der i Danmark
anvendte et saadant Instrument, ligesom han først
af alle fremsatte Tanken om at oprette en
Fødselsstiftelse i Kbhvn. Han fik straks
Bevilling til at praktisere, men tog senere kirurgisk
Eksamen, 1746 den medicinske Doktorgrad.
Støttet af S. Crüger blev han trods Buchwald's
Modstand obstetricisk Assessor i <i>Col.
leg. med.</i> og Medlem af
Jordemøderkommissionen.
<i>G. N.</i>
</chapter>

<chapter name="Bing, Just Johan">
<b>Bing,</b> <sp>Just Johan</sp>, norsk Litteraturhistoriker,
f. 24. Apr. 1866, <i>cand. mag.</i> 1890, tog den
filos. Doktorgrad 1894 med en Afh. om <i>Novalis</i>.
Under fl. Udenlandsrejser har B. gjort litterære
og kulturhistoriske Studier; hans Bøger om
litterære Emner hviler paa en solid Viden. B.
var kort Tid Forelæser i Litteraturhistorie ved
Univ., men ansattes 1903 som Stiftsarkivar i
Bergen, hvor han har fortsat sine litteraturhistoriske
Studier. B. har udg. <i>Novalis</i> (paa
Tysk 1893, Norsk 1903), »Tider og idealer«
(1896), »Norske digte og digtere« (1898), »Norsk
literaturhistorie« (1904), »Europas literaturhistorie«
(1906), »Henrik Ibsen« (1909), »Geschichte
der norwegischen Literatur« (1912), »Europas
Literaturgeschichte im 19. Jahrh.« (1912);
desuden en Række Afh.
<i>E. S-n.</i>
</chapter>

<chapter name="Bing, Kristian Magdalon">
<b>Bing,</b> <sp>Kristian Magdalon</sp>, norsk
Idrætsmand, f. 30. Maj 1862 i Bergen, hvor
han siden 1891 har været etableret som
Overretssagfører. B. har været en Foregangsmand
paa Tindebestigningens og Fjeldsportens
Omraade. 1895 stiftede han til Fremme af disse
Interesser »Bergens Fjellmannalag«, hvis
Leder han fremdeles er; han har udg. »Aarbog
for Turistforeningen for Bergens By og Stift«
(1893 og 1895), »Nordpolfarernes Triumftog ved
Hjemkomsten til Norge« (1896), et Par Bøger
om de Bergen'ske Drengeforeninger samt
offentliggjort mange Afh. om Idræt og Turistvæsen
i Fagpublikationer og Dagspresse. B. har
ogsaa virket ivrig for Genoptagelsen af
Olavsdagen (»Olsok«, 29. Juli, Olav den Helliges
Dødsdag) som nationalhistorisk Minde- og
Festdag.
<i>K. V. H.</i>
</chapter>

<chapter name="Bing, Lars Hess">
<b>Bing,</b> <sp>Lars Hess</sp>, norsk Topograf
(1761—1819), blev 1795 Birkedommer og Skriver paa
Læsø, hvorfra han 1806 forflyttedes til Norge
som Sorenskriver. Foruden Beskrivelser over
Læsø og Raabygdelaget, forfattede han en
leksikalsk »Beskrivelse over Kongeriget Norge, Øerne
Island og Færøerne, samt Grønland«, der
udkom 1796, en for sin Tid mærkelig indholdsrig
og særdeles nyttig Haandbog, men som med
de magre Forarbejder, der stod til Forf.'s
Raadighed, har mange Fejl.
<i>K. V. H.</i>
</chapter>

<chapter name="Bing, Meyer Hermann">
<b>Bing,</b> <sp>Meyer Hermann</sp>, dansk
Industridrivende, f. 4. Juni 1807 i Kbhvn, d. smst.
15. Septbr 1883, medvirkede allerede som Dreng
i en af hans Fader oprettet Bog- og Papirhandel
og blev 1838 optaget i Forretningen, der
nu fik Navnet »H. J. B. & Søn«, og som han
ved Faderens Død 1844 overtog sammen med
en yngre Broder J. H. B. 1846 skaffede Firmaets
virksomme Ihændehavere det et efter Datidens
Forhold storartet Lokale paa Hj. af Kronprinsensgade
og Pilestræde, hvor det erhvervede
sig et Navn paa Kunst- og Galanterihandelens
Omraade. Firmaet forlagde en Række
betydningsfulde Bøger og Kunstblade, ligesom det
sammen med Kobberstikker W. Ferslew anlagde
et litografisk Etablissement, der 1857 gik over
til Etatsraad Ferslew. Allerede 1852 havde B.
sammen med sin Broder og Fr. Grøndahl
oprettet »Bing & Grøndahl's Porcelænsfabrik«, og
han var desuden en af Interessenterne i
Christianshavns Dampmølle, ja kaldtes en Tid
Dampmøller; 1863 overdrog han og hans Broder
Firmaet »H. J. B. & Søn« til en Søn og Svigersøn.
B. udfoldede en betydelig Virksomhed, og hans
Dygtighed anerkendtes. 1856 stod han som
Dirigent ved det første skandinaviske
Boghandlermøde, 1858—77 var han Borgerrepræsentant,
1868—71 Formand i Industriforeningen og til
sin Død Direktør for Kbhvn's to jødiske
Friskoler.
<i>(C. N.). R. B.</i>
</chapter>

<chapter name="Bing, Nicolai Christian">
<b>Bing,</b> <sp>Nicolai Christian</sp>, norsk
Ingeniør (1835—99), grundlagde 1870 »B.'s
Bjergnings- og Dykkerkompagni«, i sit Slags det
første større Foretagende i Norge og af stor Bet.
for Udviklingen af norsk Bjærgningsvæsen, bl.
a. ogsaa ved at uddanne en større Stab af
norske Dykkere. Den af B. grundlagte
Virksomhed omdannedes 1892 til A/S. »Det norske
Bjergnings- og Dykkerkompagni«, der 1908 gik
op i »A/S. »Moss Værft-, Bjergnings- og
Dykker-Co.«, Moss, hvis Dykker af deling atter fra 1.
Jan. 1912 sammensluttedes med »Salvator,
Vestenfjeldske Bjergnings- og Dykkerselskab«,
Bergen, og »Nordenfjeldske Dykkerselskab«,
Trondhjem, til »Norsk Bjergningskompagni«
med Aktiekapital 1200000 Kr, hvis Hovedsæde
er Kria og med Afdelingskontorer i Moss,
Bergen og Trondhjem.
<i>K. V. H.</i>
</chapter>
