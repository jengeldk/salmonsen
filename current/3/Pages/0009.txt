<h1>B</h1>

<chapter name="Benzolderivater">
<b>Benzolderivater</b> er saadanne Forbindelser,
der kan afledes af Kulbrinten Benzol, C<sub>6</sub>H<sub>6</sub>.
Hovedmængden af de saakaldte <sp>aromatiske
Forbindelser</sp> hører til denne Klasse
Forbindelser, der i deres kem. Konstitution er
væsentlig forsk. fra de Stoffer, der hører til den
anden Hovedgruppe af organiske Forbindelser,
som benævnes de fede Legemers Gruppe ell. den
alifatiske Række (af ἄλειφας , Fedt), Benævnelsen
»aromatisk Forbindelse« hidrører fra den
Omstændighed, at de tidligst undersøgte af de
til denne Gruppe hørende Stoffer blev fremstillede
af forsk. aromatiske Olier, Balsamer og
Harpikser; nu er Stenkulstjæren det væsentligste
Udgangspunkt for Fremstillingen af de aromatiske
Forbindelser.

Den Opfattelse af B.'s Konstitution, der nu
er alm., hviler paa den Forestilling om selve
Benzolets Bygning, som skyldes <sp>Kekulé</sp>, der
1865 opstillede en Formel for Benzolets Konstitution,
ifølge hvilken hvert Kulstofatom i Benzolets
Molekyl er bundet til to andre Kulstofatomer
inden for Molekylet, nemlig med een
Valens til det ene og med to Valenser til det
andet. Da Kulstofatomet er firegyldigt, er endnu
en af dets Valenser fri, og denne bindes til et
Brintatom. De 6 Kulstofatomer er følgelig indbyrdes
bundne, saaledes at de danner en »Ring«;
denne saakaldte »Benzolring« er Kernen i alle
B., og disse afledes af Benzolet derved, at eet
ell. fl. af dets Brintatomer erstattes af andre
Grundstoffer ell. Radikaler. Kekulé's Benzolteori
har staaet sin Prøve, uagtet dengang kun
67 aromatiske Forbindelser var vel bekendte og
nøje undersøgte, medens disse Forbindelsers
Tal nu tælles i Tusinder. Vel kan der diskuteres
og er blevet diskuteret om, hvorvidt den indbyrdes
Binding mellem Kulstofatomerne netop er
saaledes som angivet ved den af Kekulé opstillede
Formel; men Antagelsen af selve den ringformige
Binding er ikke derved blevet antastet.
Selve »Benzolkernen«, der saaledes som nævnt
findes i alle B., undergaar kun vanskelig nogen
Forandring ved kem. Indvirkninger, og af denne
Grund er de alm. aromatiske Forbindelser meget
bestandige og overføres ikke til Forbindelser
af den alifatiske Række med samme Antal Kulstofatomer.
Brintatomerne i Benzol lader sig
lettere erstatte direkte af andre Grundstoffer
ell. Radikaler end Brintatomerne i Kulbrinterne
af den alifatiske Række, og man naar derfor
let fra selve Benzolet til dettes Derivater; saaledes
kan Benzolet ved Indvirkning af stærk
Salpetersyre give Nitrobenzol, C<sub>6</sub>H<sub>5</sub>NO<sub>2</sub>, der
atter ved Brintning (Reduktion) giver Anilin,
C<sub>6</sub>N<sub>6</sub>NH<sub>2</sub>; begge disse Forbindelser er afledede af
Benzol, C<sub>6</sub>H<sub>6</sub>, derved, at eet Brintatom erstattes
henh. af NO<sub>2</sub> og NH<sub>2</sub>; indirekte lader eet
Brintatom sig ogsaa erstatte af Hydroxyl, OH,
hvorved fremkommer C<sub>6</sub>H<sub>5</sub>.OH, dvs. Fenol ell.
Karbolsyre. Ogsaa Alkoholradikaler kan indtræde
i St f. Brint, hvorved fremkommer andre
Kulbrinter, f. Eks. C<sub>6</sub>H<sub>5</sub>.CH<sub>3</sub>, Metylbenzol ell.
Toluol, C<sub>6</sub>H<sub>5</sub> (CH<sub>3</sub>)<sub>2</sub>, Dimetylbenzol o. s. v.; Benzolresten (C<sub>6</sub>H<sub>5</sub>, C<sub>6</sub>H<sub>4</sub> o. s. v.) bevarer i disse
Derivater alle sine karakteristiske Egenskaber,
medens det Indtrædende Alkoholradikal paa
den anden Side bevarer sine, saaledes at man
af de nævnte Kulbrinter kan aflede Forbindelser,
der svarer til den aromatiske og til den
alifatiske Række, efter som man erstatter Brintatomerne
i Benzolresten ell. i Alkoholradikalet;
Benzolresten i saadanne Produkter betegnes
undertiden som »Hovedkæden«, Alkoholradikalet
som »Sidekæden«. Da Benzol indeholder 6 Brintatomer,
der helt ell. delvis kan substitueres, og
da der i de ovenomtalte afledede Kulbrinter
ogsaa kan finde Substitution Sted i Sidekæden,
er talrige Isomerier mulige inden for den aromatiske
Række. Se i øvrigt <sp>Isomeri</sp>, <sp>Isocykliske</sp>
og <sp>Heterocykliske</sp> Forbindelser.
<i>(O. C.). R. K.</i>
</chapter>

<chapter name="Benzolin (se Amarin)">
<b>Benzolin</b>, se <sp>Amarin</sp>.
</chapter>

<chapter name="Benzon">
<b>Benzon</b>, Hovedgaard i Nørre Herred, NV. f.
Grenaa, hed tidligere Sostrup, senere Skeel, forekommer
første Gang 1388. Af Ejere nævnes Jens
Hvas til Kaas, bekendt for sin Skæbne i Grevefejden,
senere Rigsraad Jakob Seefeldt, som 1599
paabegyndte den endnu staaende Hovedbygning,
der fuldendtes 1606 af hans Enke, Fru Sofie
Bille. Deres Søn, Hans Seefeldt, bortspillede
i en ganske ung Alder Sostrup og en anden
ham tilhørende Gaard Skjervad. Den tilfaldt
Jørgen Skeel af »de rige Skeel'er«. 1. Oktbr
1725 oprettede Christian Skeel af de 4 Hovedgaarde:
Skjervad, Ørbekgaard, Skjern og Sostrup —
som fra nu af kaldes Scheel — Grevskabet
Scheel. Det gik snart tilbage med Slægten,
og 1823 lod Staten Grevskabet stille til
Auktion p. Gr. a. resterende Skatter. 1829
