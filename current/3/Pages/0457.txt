sin gl. Herre i Nederlandene og sendtes af
denne til Norge, hvor han dog til sidst maatte
slutte sig til Frederik I; men da Christian II
1531 landede i Norge, gik han atter over til
denne. Under Grevefejden spillede han en
vigtig Rolle baade som Kriger og som Raad
hos Grev Christoffer og sendtes 1536 efter den
nederlandske Regerings Opfordring til Holland
for at være behjælpelig med Udrustningen af
den Flaade, der skulde sendes det belejrede
Kbhvn til Undsætning. Da Kbhvn imidlertid
faldt, forblev han i Udlandet, sin gl. Herres
Sag tro, og endte her sit paa Omskiftelser og
uforfærdede Kampe rige Liv.
<i>A. H-e.</i>
</chapter>

<chapter name="Blida">
<b>Blida</b> (<sp>Blidah</sp>), By i Algier, Dept Algier,
c. 58 km SØ. f. Byen Algier, med hvilken den
er forbundet ved en Jernbane, ligger smukt
ved Randen af Metidscha-Sletten og det
nordlige Affald af Atlas. (1911) 35500 Indb. Den
er omgivet af en stor Mur med 6 Porte og
forsvares af Fort Mimieh. Den nuv. By er
overvejende fr. i sin Karakter, har velbyggede
moderne Gader med mange Arkader og
betydelige Bygninger, saaledes fl. Moskeer,
Barakker og et stort Militærhospital. Som
Centrum i en frugtbar Egn og liggende ved en
af Landets Hovedruter har B. en blomstrende
Handel især med Sydfrugter (Oranger), Korn
og Kork. Paa Vejen til Medéa i en hellig
Lund ligger Marabuten Mohammed-el-Kebir's (d.
1580) og hans Sønners Gravsteder. B. blev
1825 omtr. ødelagt af Jordskælv, men rejste
sig hurtig igen; den blev først varig besat af
Franskmændene 1838.
<i>C. A.</i>
</chapter>

<chapter name="Blide">
<b>Blide</b> er Navnet paa en Kastemaskine, der
benyttedes i Norden i ældre Tider. Den
udkastede sine Projektiler, der almindelig bestod
af store Sten ell. Metalstykker, i krumme Baner.
Den bestod af en Arm, hvis nederste Ende
var anbragt imellem to stærkt snoede Reb ell.
Sener, som var fæstede til to Sideplanker af
et tungt Fodstykke af Træ. I Hvilestillingen
spændte Armen fortil i opret Stilling imod et
Tværtræ, som forbandt Sideplankernes øverste
Ender. Skulde B. benyttes, drejedes Armen
ved Hjælp af et Spil tilbage i en horisontal
Stilling, og man anbragte Projektilet i et dertil
indrettet skaalformet Leje i Armens øverste
Ende. Ved en Slags Aftrækker frigjordes
pludselig Armen og drejedes af det stærkt snoede
Reb fremefter, indtil den standsedes af
Tværtræet, medens Projektilet p. Gr. a. den
opnaaede Hastighed fortsatte sin Bevægelse,
beskrivende en temmelig uregelmæssig Bane. Som
Projektiler kunde ogsaa benyttes Beholdere,
fyldte med brandbare Satser. B. benyttedes
endnu ved Belejringen af Varberg, Helsingborg
og Malmø 1534.
<i>H. H.</i>

<img>Blide.</img>
</chapter>

<chapter name="Blidemaaned">
<b>Blidemaaned</b> benævnes i den danske
Almanak — og i den norske indtil 1827 — Aarets
anden Maaned ɔ: Februar. I den ældre sv.
Kalender brugtes Ordet som Navn paa den
sidste Del af Marts og Beg. af Apr. Navnet
kommer rimeligvis af blid, fordi Vinteren i den
Maaned begynder at blides.
<i>J. Fr. S.</i>
</chapter>

<chapter name="Bligh, William">
<b>Bligh</b> [b£a^i], <sp>William</sp>, eng. Admiral, f.
9. Septbr 1754, d. 7. Decbr 1817, ledsagede Cook
paa dennes 2. Jordomsejling 1772—74 og
opdagede paa Otaheiti Brødfrugttræet, hvorfor han
senere alm. benævnedes »Brødfrugt-B.«. Blev
herefter Løjtnant i Marinen og ledede flere
vigtige Søopmaalinger. Deltog i Slaget paa
Doggers Bank 5. Aug. 1781 og kæmpede under
Lord Howe i Gibraltar 1782. Som Chef for
Skibet <i>Bounty</i> gik han 1787 til Otaheiti;
undervejs udbrød der Mytteri om Bord, B. blev sat
ud i en aaben Baad, med hvilken han efter
mange Anstrengelser naaede Øen Timor (ved
Java) Aaret efter. Besætningen drog til Øen
Pitcairn og nedsatte sig her; deres Efterkommere
lever der endnu. Byron's Digt <i>The Island</i>
er baseret paa denne Begivenhed. B. var en
af de værste Tyranner bl. Datidens ofte
forekommende tyranniske Skibschefer. 1791 var
B. paa Ekspedition til Selskabsøerne og fik
herfor Videnskabernes Selskabs Guldmedaille.
1794—97 Linieskibschef; udmærkede sig ved det
store Mytteri i den eng. Flaade ved <i>the Nore</i>
(Marryat, »Kongens Eje«). 1801 Chef for
Linieskibet <i>Glatton</i>; deltog under Nelson i Slaget
paa Reden 2. Apr. 1805 Generalkaptajn og
Guvernør i Ny-Syd-Wales; gjorde sig forhadt
her ved at modsætte sig Indførelsen af
Brændevin, blev fanget af Kolonisterne og holdt
indespærret 1808—10. Kom tilbage til England 1811,
blev Kontreadmiral s. A., Viceadmiral 1814.
<i>C. W.-S.</i>
</chapter>

<chapter name="Blighia">
<b>Blighia</b> Kön., Slægt af Sapindaceerne med en
enkelt Art, <i>B. sapida</i> Kön. (<sp>Akeetræ</sp>), et
10—20 m højt, stærkt grenet Træ med lys Bark,
gullig behaarede Grene og bleggrønne Blade.
Frugten er en stumpt trekantet Kapsel med 3
Frø af Størrelse som en Mandel; de er
omgivne af en tyk hvid Frøkappe, der er af en
meget fin Smag. Træet hører hjemme i Guinea,
men dyrkes i andre tropiske Lande, især i
Vestindien.
<i>A. M.</i>
</chapter>

<chapter name="Blik">
<b>Blik</b> er tyndt (f. Eks. under 3 mm) udvalset
Metalplade. Tilføjes ikke, af hvilket Metal B.
er, underforstaas, at det er Jernblik. Har
dette Jernets naturlige Overflade, kaldes det
Sortblik, men ofte er det beskyttet mod Rust
ved Overtræk af Tin (Hvidblik til Køkkentøj),
Zink (til Tækning), Bly o. a.
<i>E. Su.</i>
</chapter>

<chapter name="Blikdaaser">
<b>Blikdaaser,</b> cylindriske ell. prismatiske Kar
med Laag, som benyttes til Forsendelse ell.
Opbevaring af adskillige faste og flydende
Stoffer, saasom Kakao, Te, Kaffe, Cikorie,
Sukkervarer, Krydderier, Drops, Konserves af Frugt,
Kød og Fisk, Smør, kondenseret Mælk,
Fedtstoffer o. l. Fortrinsvis anvendes Hvidblik,
