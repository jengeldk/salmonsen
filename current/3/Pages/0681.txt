Ulden kort; derimod ødelægges den af Regnen,
efter at Kapslerne er aabnede. De træagtige
Former beskæres i det andet Aar indtil kort
over Jorden; efter nogle Aars Forløb er
Udbyttet saa ringe, at ny Udsæd maa foretages.
— Om Kulturens Historie, se <sp>Bomuld</sp>. Af B.'s
Frø faas endvidere en fed Olie (se
<sp>Bomuldsfrøolie</sp>), og de ved Oliens Udpresning
fremkomne Rester formes til
<sp>Bomuldsfrøkager</sp> (se <sp>Oliekager</sp>).
<i>A. M.</i>
</chapter>

<chapter name="Bomuldsspinderi">
<b>Bomuldsspinderi,</b> en Fabrik for
Bomuldsspinding.
<i>K. M.</i>
</chapter>

<chapter name="Bomuldsspinding">
<b>Bomuldsspinding.</b> De mange forsk.
Bomuldssorter, der gaar i Handelen, deles
sædvanlig i 8 Klasser efter deres Værdi m. H. t.
Spinding, idet man som Repræsentanter for disse
Klasser tager: 1. Lang Georgia, 2. Bourbon,
Jumel og Portorico, 3. Pernambuco, 4. Louisiana,
5. Karolina, kort Georgia, 6. Virginia,
7. Surate, 8. Bengal, og man foretager i
Overensstemmelse hermed, før Spindingen, en
<sp>Blanding</sp> af beslægtede, til samme Klasse hørende
Sorter. Efter Blandingen skal den stærkt
sammenpressede Bomuld løsnes og renses, og dette
sker ved efter hinanden flg. Behandlinger i
Volfe, Slagmaskine og Kartemaskine. Af
<sp>Volfer</sp> haves mange Konstruktioner, men til B.
benyttes især den koniske Volfe (Fig. 1), der er
saaledes indrettet: Paa den lodrette Aksel <i>a a</i>,
der gør 600—1000 Omdrejninger pr Minut,
sidder 6—8 runde Blikskiver, 1, 2, . . .6, hver
forsynet med en Del, afvekslende vandret og opad
rettede, Stænger <i>c</i>. Disse griber den gennem
Røret <i>A</i> tilførte Bomuld og tvinger den opad,
samtidig med at alle tungere Smudsdele ved
Centrifugalkraften slynges ud gennem de
gennemhullede Vægge <i>o</i> og opsamles i Rummet <i>K</i>.
Bomulden passerer dernæst gennem Kanalen <i>D</i>
til den gennemhullede Tromle <i>E</i>, fra hvis
Indre Luften og dermed al fint Støv og Smuds
suges bort af Ventilatoren <i>G</i> til et
Støvkammer. Den saaledes rensede og løsnede,
»aabnede«, Bomuld føres af et Baand uden Ende <i>F</i>
bort fra Maskinen. Efter Volfningen følger en
yderligere Rensning i <sp>Slagmaskinen</sp>
(<sp>Batteur</sp>, <sp>Flakmaskinen</sp>), af hvilken
en alm. benyttet Konstruktion er vist i Fig. 2.
Bomulden føres af Baandet uden Ende <i>a</i> til
Fødevalserne <i>b</i>, der fører den videre frem til
Slagværket <i>t</i>; dette bestaar af en rektangulær
Ramme, der drejer sig meget hurtig, 12—1600
Omdrejninger pr Minut, saaledes at hver mm
af Bomulden faar 1 à 2 Slag. Noget af Støvet
falder gennem Risten <i>r</i>, medens den løse
Bomuld af Ventilatoren <i>k</i> suges hen paa
Sigtetromlerne <i>d</i>, hvor Resten af Støvet frasigtes, og
hvorfra den af Fødevalserne <i>b</i> afleveres til
Slagværket <i>e</i> med Risten <i>s</i>, Sigtevalserne <i>f</i> og
Ventilatoren <i>m</i>, for gennem Fødevalserne <i>g</i> at
afleveres som en sammenhængende Vat, der
oprulles paa Valsen <i>h</i>. Denne bevæges ved
Friktion fra Valserne <i>i</i>, saaledes at Vatten stadig
opvikles med samme Hastighed. Denne Vat
bliver ofte behandlet endnu en Gang, og den her
fremstillede Maskine er netop tænkt at
bearbejde saadan Vat, der findes paa Valserne 1, 2
og 3 og afgives fra disse til <i>a</i>. Efter
Slagningen følger ofte en Behandling paa en saakaldet
<sp>Ekspreskarte</sp>, indrettet paa lgn. Maade
som en Slagmaskine, dog med den Forskel, at
selve Slagværket er erstattet af to med
Savtænder besatte Tromler, der river stærkt op i
Bomulden, og at denne paa sin Vej fra
Savtromlerne til Sigtetromlerne passerer hen over
en større Ristflade. Herved opnaas en meget
fuldstændig Frasigtning af Støv og fine
Skaldele, der ellers bl. a. vilde bevirke et stærkt
Slid paa de <sp>Kartemaskiner</sp>, paa hvilke
Bomulden derefter behandles. Efter Kartningen
følger undertiden en <sp>Kæmning</sp>, saaledes
som den benyttes ved Uldspinding. <sp>Affaldet</sp>
fra Rensningen benyttes dels til Spinding af
grovere Garnsorter, dels til Fremstilling af Vat.
Selve Spindingen til Garn af den saaledes
forberedte Bomuld, der i Hovedsagen sker paa
de samme Maskiner, som anvendes til de
andre Garnsorter, omtales i <sp>Spinding</sp>.
<i>K. M.</i>

<img>Fig. 1.</img>

<img>Fig. 2.</img>
</chapter>

<chapter name="Bomuldsstearin (se Bomuldsfrøolie)">
<b>Bomuldsstearin,</b> se <sp>Bomuldsfrøolie</sp>.
</chapter>
