Troppeoverførslen til Civitavecchia. 1854 blev
han Kontreadmiral og deltog som saadan i
Krimkrigen under Admiral Hamelin som dennes
Stabschef, senere var han Marinepræfekt i
Cherbourg. 1860 Viceadmiral, 1861 Marinepræfekt i
Toulon og Chef for den fr. Middelhavsflaade. 1865
Senator og Admiral; som saadan indbragte han
et Forslag til en Reform af hele det franske
Marineartilleri; men det lykkedes ham ikke at
gennemføre det under Kejser Napoleon's slappe
Regimente. 1870 udnævntes B. til
Øverstbefalende over den franske Flaade, som skulde
operere i Østersøen; men til alles Forbavselse
udrettede han saa at sige intet, hverken mod
den tyske Flaade ell. de preuss. Østersøhavne,
da han baade manglede Tropper og Kendskab
til de lokale Forhold. Allerede i Septbr vendte
han med sin Flaade tilbage til Cherbourg. Han
har gjort sig bekendt ved Udgivelsen af Skr af
maritim-militært Indhold, særlig om
Panserflaadernes Taktik (1865).
<i>C. W.-S.</i>
</chapter>

<chapter name="Boufarik">
<b>Boufarik</b> [bu-], Stad i den fr. Koloni Algier,
14 km NØ. f. Blidah, midt paa Metidshasletten.
6500 Indb. Meget frugtbare Omgivelser med
Avl af Vin, Oliven, Oranger, Bomuld, Tobak
samt Silke. Meget besøgte Markeder. B. er et
af de ældste fr. Kolonisationsforsøg og er opr.
berygtet for sit usunde Klima; ved Dræning og
Opdyrkning er dette dog nu aldeles forandret.
<i>C. A.</i>
</chapter>

<chapter name="Bouffé, Marie">
<b>Bouffé</b> [bu↱fe], <sp>Marie</sp>, fr. Skuespiller, f. 4.
Septbr 1800 i Paris, d. 27. Oktbr 1888 smst. B.
debuterede paa <i>Panorama-dramatique</i> 5. Apr.
1821, kom efter kortere Engagementer ved <i>Gaîté</i>
og <i>Noveautés</i> 1830 til <i>Gymnase</i>, hvor han naaede
sin Berømmelses Toppunkt i Roller som
Titelfigurerne i »Pariserdrengen«, »Michel Perrin«,
»Stakkels Jacques«, Père Grandet i »Den
Gerriges Datter«, forlod efter en halv
Menneskealders Virksomhed <i>Gymnase</i>, spillede derefter
paa <i>Variétés</i>, trak sig i Beg. af 1880'erne
tilbage fra Scenen og optraadte siden kun ved
enkelte Beneficeforestillinger, altid under stor
Jubel. B. var en udmærket Karakterskuespiller,
der beundringsværdig forenede det muntre med
det rørende, det komiske med det alvorlige, ja
selv med det rystende. Han illuderede selv i
en højt fremrykket Alder fuldstændig som kæk
Yngling. (<sp>Litt.</sp>: <sp>M. B.</sp>, <i>Mes Souvenirs 1800—80</i>
[Paris 1880]).
<i>A. A.</i>
</chapter>

<chapter name="Bouffes-Parisiens">
<b>Bouffes-Parisiens</b> [↱buf-par↱'z<sub>i</sub>ǣ], Teater i
Paris. B.-P. byggedes opr. af en Taskenspiller
Comte, der gav Forestillinger, sammensatte af
Taskenspillerkunster og Smaastykker, som
udførtes af Børn; 23. Jan. 1827 aabnede Comte
sit nybyggede Teater, som han kaldte <i>Théâtre
des jeunes élèves</i>. 1846 standsede et
ministerielt Forbud mod, at Børn under 15 Aar
optraadte paa Teatrene, pludselig disse
Forestillinger, og Comte opgav hele sit Foretagende.
Efter et Slags Interregnum overtog Jacques
Offenbach, som i Sommeren 1855 i et Lokale
i <i>Champs-Elysées</i> havde paabegyndt et
Operetteforetagende, B.-P., Comte's Teater, og begyndte,
midt i Novbr 1855, sine Forestillinger der. De
syv Aar, Offenbach styrede B.-P., var dette
Teaters Guldalder; Repertoiret bestod for en
stor Del af hans egne Operetter, der Aften efter
Aften samlede fuldt Hus, saaledes gik »Orpheus
i Underverdenen« 228 Gange i Træk. B.-P.
dyrker stadig som sin Specialitet Operetter og
Parodier — i Beg. af 1870'erne havde det, med
Mme Judic som Primadonna, atter en
glimrende Periode; 1890 optog B.-P. først blandt
Paris' Teatre den moderne, af <i>Cercle
funambulesque</i> inaugurerede, Pantomime.
(<sp>Litt.</sp>: <sp>Lasalle</sp>, <i>Histoire des B.-P.</i> [Paris
1860]; <i>Foyers et coulisses</i>, I: <sp>Buguet</sp>, <i>B.-P.</i>
[Paris 1873]).
<i>A. A.</i>
</chapter>

<chapter name="Boufflers, Louis François, Hertug af">
<b>Boufflers</b> [bu↱flæ.r], <sp>Louis François</sp>,
Hertug af, fransk Feltherre (1644—1711),
udmærkede sig i Ludvig XIV's Krige og blev
1693 Marskal, 1695 Hertug. Samme Aar
forsvarede han Namur og 1708 Lille med stor
Dygtighed. Paa Tilbagetoget efter Slaget ved
Malplaquet reddede han Hæren fra Undergang.
</chapter>

<chapter name="Boufflers, Stanislas, Marquis de">
<b>Boufflers</b> [bu↱flæ.r], <sp>Stanislas</sp>, Marquis
<sp>de</sp>, fr. Salondigter, f. 31. Maj 1738 i Nancy, d.
18. Jan. 1815 i Paris. B. var Søn af Kong
Stanislaus af Polens Elskerinde Cathérine
Beauvau-Craon, Marquise af B., forlod den gejstlige
Stand, blev Malteserridder, Militær, Feltmarskal
og 1785 sendt som Guvernør til Senegal.
Hjemkommen derfra blev han Damernes Afgud og
Salonernes fejrede Digter. 1792 emigrerede han
til Preussen, hvor han opholdt sig ved Frederik
Vilhelm II's Hof. 1800 vendte han tilbage til
Frankrig, levede ved Prinsesse Elisa's Hof og
besang Napoleon og Jérôme; han døde som
Konservator ved <i>Bibliothèque Mazarine</i>. B. er
en ægte Rokokodigter, letfærdig og lunefuld
snirklet. Voltaire, hvem han besøgte 1770, roste
hans frivole Vers. Hans mest bekendte Værk,
foruden disse lette, erotiske Digte, er
Prosafortællingen <i>Aline, reine de Golconde</i> (1761). Hans
<i>Œuvres complètes</i> udkom 1813 (2 Bd) og 1817
(4 Bd); <sp>A. Houssaye</sp> udgav hans <i>Œuvres</i>
med Indledning 1852; <sp>Uzanne</sp> <i>Poésies
diverses</i> (1886); <sp>Magnieu</sp> og <sp>H. Prat</sp> udgav
hans Brevveksling med Comtesse de Sabran
(1874); <sp>Paul Prat</sp> hans Breve til samme
(1891). (<sp>Litt.</sp>: <sp>de Croze</sp>, <i>Le chevalier de
B. et la comtesse de Sabran</i> [1894]).
<i>S. Ms.</i>
</chapter>

<chapter name="Boug (d. s. s. Bov)">
<b>Boug,</b> d. s. s. <sp>Bov</sp>.
</chapter>

<chapter name="Bougainville">
<b>Bougainville</b> [bugǣ↱vil], den største og
højeste Ø i Salomonsarchipelaget, er opfyldt af
høje Bjerge af vulkansk Natur (Bjerget Ralbi
3067 m), frugtbar og bedækket med yppig
Vegetation. I N. ender den med Cap l'Averdi, i
S. med Cap Friendship (6° 47′ s. Br., 155° 42′
ø. L. f. Grw.) ved <sp>Bougainville-Strædet</sp>,
der adskiller Øen fra Choiseul. Med de ved
Nordvestkysten liggende Bouka,
Shortlands-Øerne, Treasury o. a. maaler B. 10000 km<sup>2</sup>.
Vestkysten er ved sine talrige Rev og Banker
meget farlig; paa Sydkysten ligger den smukke
og sikre Blanchehavn. B. er tysk Koloni.
<i>M. V.</i>
</chapter>

<chapter name="Bougainville, Louis Antoine">
<b>Bougainville</b> [bugǣ↱vil], <sp>Louis Antoine</sp>,
fr. Søfarer og Opdagelsesrejsende (1729—1811).
Efter at have været Parlamentsadvokat i Paris
gik B. i Krigstjeneste, tjente 1756—59 som
Adjutant under Markisen af Montcalm i Canada
og deltog derpaa i Felttoget i Tyskland 1761.
1766—69 foretog han med Fregatten La
Boudeuse og l'Etoile sin berømte Verdensomsejling,
den første udført af en Franskmand.
