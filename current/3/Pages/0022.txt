1808 med tre Skibe for at blokere »l'Orient«.
Den fr. Admiral Villaumez forjog ham vel; men
han vendte snart efter tilbage og hævdede
derefter sin Stilling. B. benyttedes senere (1810)
først som Øverstkommanderende for Blokaden
ved Brest, gik derefter til Lissabon, hvor han
opererede mod Franskmændene sammen med
Lord Wellington. I Krigen med Hollænderne
blokerede han 1811 Texel og var Aaret efter
mod Amerika i Egenskab af Kommodore. 1814
udnævntes han til Baronet og kort efter til
Kontreadmiral. 1820—23 var han Chef for Stationen
ved Leith og blev ved denne Lejlighed
Æresborger i Edinburgh, ligesom han 1821
forfremmedes til Viceadmiral. 1838 blev han virkelig
Admiral. 1812—35 var han tillige Parlamentsmedlem.
<i>C. W.-S.</i>
</chapter>

<chapter name="Beresford, William Carr">
<b>Beresford</b> [↱ber<sub>i</sub>sfå<sub>ə</sub>d ell. -fəd], <sp>William
Carr</sp>, Viscount, eng. General, f. 2. Oktbr 1768,
d. 8. Jan. 1854, traadte 1785 som Fændrik ind
i den eng. Hær og gjorde indtil 1790 Tjeneste
i Ny-Skotland, hvor han paa en Jagt mistede
det ene Øje. Han deltog i Ekspeditionerne mod
Toulon og Corsica, kæmpede i Øst- og Vestindien
og Ægypten. Sendtes 1800 som Oberst
til Irland for at undertrykke Oprøret og
kommanderede 1805 som Brigadegeneral
Ekspeditionskorpset mod Buenos-Ayres. Han indtog
Byen, men kunde ikke holde den og faldt i
Fangenskab. Efter 6 Ugers Forløb undslap han
imidlertid fra dette og vendte 1807 tilbage til
England. Han blev nu udnævnt til Fører for
Ekspeditionen mod Madeira, og efter Øens
Erobring blev han Guvernør. Allerede 1808 kaldtes
han fra denne Post til Portugal, ledsagede Sir
John Moore til Spanien, overværede Slaget ved
Coruña 1809 og dækkede Troppernes
Udskibning. Marts 1809 blev han Feltmarskal af
Portugal og Generalissimus for den portug. Hær, i
hvilken Stilling han indlagde sig store
Fortjenester som Organisator. Han slog det fr. Korps
under General Loison (ved Duero) og Soult, der
ilede Badajoz til Undsætning ved Albuera 1811,
hvor B. udviste megen personlig Tapperhed.
1812—13 førte han Armékorps under Wellington
og udmærkede sig navnlig ved Salamanca,
Vittoria, Bayonne og Toulouse. Han fik af den
portug. Regering Titlen Hertug af Elvas. Efter
Krigen gik han fl. Gange i politisk Mission til
Brasilien, men vendte stadig tilbage til sin
militære Stilling i Portugal. Ved Revolutionen 1820
traadte han ud af aktiv Tjeneste og blev 1823
landsforvist p. Gr. a. miguelistiske Tendenser.
1815 havde han i England faaet Generalsrang,
1823 udnævntes han til Viscount og 1828 til
Felttøjmester, hvilken Stilling han beholdt til
Ministeriet Wellington's Fald 1830. I Spidsen for
de eng. Hjælpetropper gik han 1826 endnu en
Gang til Portugal mod Oprørerne; men det kom
denne Gang ikke til Kamp. Siden 1810 havde B.
været Medlem af Underhuset, hvor han sluttede
sig til Toryerne. Efter at han 1814 var blevet
ophøjet til Baronet og Peer af England, tog han
Sæde i Overhuset.
<i>B. P. B.</i>
</chapter>

<chapter name="Beresin, Ilja Nikolajevitsch">
<b>Beresin</b> [b<sub>e</sub>↱r<sub>j</sub>ez<sub>i</sub>n], <sp>Ilja</sp> (<sp>Elias</sp>)
<sp>Nikolajevitsch</sp>, russ. Orientalist, f. 19. Juli
1818, d. 1896, studerede i Kasan østerlandske
Sprog, berejste 1842—45 Persien, Mesopotamien,
Lilleasien, Syrien og Ægypten, blev Prof. i Tyrkisk
1846 ved Univ. i Kasan og 1855 i Petrograd,
hvor han ogsaa blev Konservator af
Møntsamlingens østerlandske Afdeling og virkelig
Statsraad. 1848 berejste B. Sibirien for at studere
Tatarernes sproglige og etnografiske Forhold. B.
har forfattet adskillige Værker, næsten alle paa
Russisk, dels Rejseværker som »Rejse i Daghestan
og Transkaukasien«, »Rejse i Nordpersien«,
dels sproglige (som »Persisk Sproglære«, »Tillæg
til Kasem-Beg's tyrk. Grammatik« [oversat paa
Tysk af Zenler], »Ordsprog hos Folk af tyrk.
Race«, <i>Recherches sur les dialectes musulmans</i>
[Kasan 1848—53]), dels hist. (som »Mongolernes
Indfald i Rusland«). B. har ogsaa udg. Rashideddins
1310 paa Persisk skrevne »Mongolernes
Historie« med russ. Oversættelse. B. er Forf.
af de Afsnit af den store russ. Encyklopædi, som
angaar Østerlandene.
<i>V. S.</i>
</chapter>

<chapter name="Beresina">
<b>Beresina</b> [b<sub>e</sub>r<sub>je</sub>zi↱na (-↱r<sub>j</sub>e-?)], Flod i Guv.
Minsk, en af de bet. Bifloder til Dnjepr. Floden
er oftest meget vandførende og det omgivende
Terrain sumpet og vanskeligt at passere. Berømt
p. Gr. a. den fr. Hærs Overgang 26.—29. Novbr
1812 under Tilbagetoget fra Moskov. Napoleon
var forfulgt af Kutusov, truet i Flanken af
Wittgenstein og stod tilmed i Fare for at blive
afskaaret af Tschitschagov. Han paaskyndede
derfor sin March saa meget, som de vanskelige
Forhold tillod det. 22. Novbr nærmede han sig
B.; men en Division af Tschitschagov's Korps
havde allerede besat Borrisov. Dette Korps blev
fordrevet af Oudinot, men Russerne ødelagde
Broerne over B. Napoleon lod derpaa 25. Novbr
paabegynde Bygning af 2 Broer ved Studianka.
Situationen var kritisk; p. Gr. a. Russernes
Uvirksomhed lykkedes det dog at fuldende
Broerne. 26. Novbr Kl. 1 Eftm. begyndte Overgangen,
men p. Gr. a. Brud paa Broerne maatte den
saavel 26. som 27. standse i fl. Timer. Indtil
27. om Aftenen foregik Overgangen med
nogenlunde Orden, og endnu 28. Novbr lykkedes
det 9. Korps under Victor at dække den;
Korpset kunde dog ikke længere hindre Russerne i at
beskyde Broerne med Artilleri, og da nu tilmed
Hærens Efternølere begyndte at strømme til,
forsvandt al Orden og Disciplin, og der opstod
en Forvirring, der i Løbet af 28. Novbr steg til
det Ubeskrivelige. I denne fandt en stor
Mængde Mennesker Døden, dels ved Russernes
Ild og dels ved Drukning. Det lykkedes dog 9.
Korps at komme over Broerne Natten til den
29. S. D. om Morgenen maatte Franskmændene
afbrænde Broerne, efterladende en Mængde
Efternølere, syge, saarede og udmattede paa den
anden Bred. Franskmændenes samlede Tab
anslaas til henved 30000 Mand; men den fr. Hærs
Kerne var reddet ved Napoleon's Dygtighed,
hans Troppers Tapperhed og hans Modstanderes
Ubeslutsomhed. (<sp>Litt</sp>.: <sp>v. Lindenau</sp>, »Der
B. Übergang des Kaisers Napoleon« [Berlin 1896]).
<i>B. P. B.</i>
</chapter>

<chapter name="Beresina-Kanalsystemet">
<b>Beresina-Kanalsystemet</b> [b<sub>e</sub>r<sub>je</sub>zi↱na (-↱r<sub>j</sub>e-?)]
er en Rk. Kanaler, der er anlagt siden 1797 i Guv.
Minsk og Vitebsk og tjener til at forbinde det
Sorte Hav med Østersøen; de benyttes mest til
Flaadning af Tømmer. Sergut-Kanalen (11 km)
gaar fra Beresina til dennes Biflod Sergut og
