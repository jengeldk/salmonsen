<sp>Anlægssystemer</sp>. I større Byer med
flere Brandstationer indføres de enkelte
Brandalarmsløjfer enten alle til
Hovedstationen (<i>H</i>), se Fig. 13, uden at berøre
Bistationerne (<i>B</i>), ell. de indføres til
Hovedstationen, men passerer gennem et Morseapparat
paa den Bistation, i hvis Distrikt de ligger,
saaledes at Bistationen modtager de den
vedrørende Brandmeldinger samtidig med
Hovedstationen, se Fig. 14, ell. endelig faar hver
Station indført de Sløjfer, der ligger i dens
Distrikt, se Fig. 15. Forbindelsen mellem
Stationerne sker i første og sidste Tilfælde ved en
særlig Telegraflinie med Hvilestrømsdrift,
hvorpaa Stationerne er indskudte i Serie, saaledes
at en Depeche samtidig modtages af alle
Stationer. Foruden ved Telegraflinien, der benyttes
til Ildebrandsdepecher og vigtigere Meddelelser,
forbindes Stationerne ved Telefonlinier, der
udgaar fra Hovedstationen, hvis Telegrafstue
derfor faar en større Telefoncentral,
medens de øvrige Stationers Telegrafstuer
faar mindre Telefoncentraler med
Omstilling til Stationernes Kontorer og
Befalingsmænd. Hovedstationen faar
yderligere Forbindelse til
Byens Telefonnet, saaledes at
Ildebrandsmeldinger ogsaa kan modtages ad
denne Vej.

I Kbhvn er anvendt det i Fig. 15
viste System, men der er yderligere
truffet den Foranstaltning, at de paa
Bistationerne indgaaende
Brandalarmmeldinger automatisk
overføres til en Samlemorse paa
Hovedstationen, der saaledes faar
Meldingen samtidig med Bistationen. Til
Overføringen er de forhaandenværende Telefonlinier
benyttet paa en saadan Maade, at
Telegraferingen ikke indvirker paa deres samtidige
Benyttelse til Telefonering.

<sp>Etslagklokkesystemet</sp> er fremgaaet
af det i Nordamerika udbredte
»Gamewell«-System, der tilsigter at gøre Betjeningen af
Telegrafapparaterne saa simpel, at der ikke
behøves uddannede Telegrafister. Som
Brandalarmmærker benyttes ved dette System
udelukkende Grupper af Prikker svarende til
Brandalarmens Nummer, og alle
Brandalarmerne faar fortløbende Numre. Alle Sløjfer
indføres til en Centralstation, hvortil ogsaa
Telefonmeldinger fra Byen indgaar, saa at samtlige
Brandmeldinger maa videresendes fra
Centralstationen til Bistationerne. Som
Modtagerapparater benyttes, væsentlig af Pladshensyn,
Morseapparater med eet Løbeværk, men med mange
Magnetsystemer med tilhørende
Ankervægtstænger og Farvehjul ell. Perforerapparater og en
tilsvarende bred Papirstrimmel, saa at det kan
modtage lige saa mange selvstændige
Alarmsløjfer, som det har Magnetsystemer. Samtidig
med Indløbet af Alarmmærkerne paa
Morseapparatet underrettes Vagtmandskabet ved
stærktlydende Klokker, der slaar eet Slag for
hver Prik med Ophold svarende til Afstanden
mellem Prikkerne, om Numret paa den Alarm,
Meldingen er indgaaet fra, og Numret gengives
med Talcifre, se Fig. 16, paa et Tableau
(Indikatoren) i Udrykningsremisen, ligesom det og
Klokkesignalet, der gentages nogle Gange,
overføres til de øvrige Stationer enten ved et for
Haanden indstilleligt Overføringsapparat ell.
ved et automatisk Overføringsapparat. Til
Overføringen benyttes enten selve
Brandalarmsløjferne, for saa vidt de passerer en Station, ell.
særlige Alarmsløjfer. For at kunne modtage en
ny Melding, maa Indikatorerne stilles tilbage
med Haanden. Telefonmeldinger maa overføres
til de øvrige Stationer pr Telefon, hvilket let
giver Anledning til Fejltagelser.

<img>Fig. 13—15. Anlægsskemaer.</img>

<img>Fig. 16. Gamewell's
Indikator med Klokke.</img>

<img>Fig. 17. Siemens & Halske's Viserapparatsystem.</img>
